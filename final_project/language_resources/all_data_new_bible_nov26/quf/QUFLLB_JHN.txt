Manaraq imapis kayatinmi uk |scRIMAY|d karanllana. Kay |scRIMAYQAMI|d Dyuswan kar, Dyuslla karan.
Chaynu mana imapis katinraqmi Dyuswan pulla kawsaran.
Tayta Dyus nitinmi, payqa tukuy imata ruraran. Chaqa mana rurasha katinqa, mana imapis kanmanchu.
Payllami tukuyta kawsachimanchikllapa. Chaynu kawsachikuq karmi, kay pachaman shamuran tukuyta achkirachinanpaq.
Chaynu achkirachikuq karmi, tutaparaqpi kaqkunataqa Dyuspaq yach'achin. Piru chay tutaparaqpi kaqkunaqami mana imanachiytapis puytinchu.
-
Tayta Dyusmi, uk runa Juan shutiqta kach'amuran chay achkirachikuqpaq yach'achikunanpaq. Chaymi yach'achikuran chay achkirachikuqlapina kriyinanllapapaq.
Chaqa Juanqami mana chay achkirachikuqchu karan. Paytaqami Tayta Dyus kach'amuran yach'achikunanpaq pimi chay achkirachikuqqa nir.
Kay chiqap achkirachikuqqami, kay pachaman shamuran achkirachikuq yupayna, Tayta Dyuspaq tukuyta intrachinanpaq.
Tayta Dyus paywan tukuy imata rurasha katinmapis, kay pachaman shamutinqa, runakunaqa mana riqsiranllapachu Dyus nirqa.
Chaynu tukuyta rurashanraykumi, paypa kaqninkunaman shamuran. Piru chaynu shamutinmapis, wakinqa mana kasuranllapachu.
Nataq tukuy shunqunllapawan kriyir kasuqkunata-shuypaqa, Tayta Dyuspa chiqap wamrankunana kananllapapaq nisha.
Chaynuqami niran mana taytanmanta, mamanmanta nasir paykuna munashanllaparaykuchu. Ashwanmi Tayta Dyus munar chaynu chiqap wamrankunapaqqa nisha.
Chay |scRIMAYQAMI|d runapaq tikrakar tukuy nuqanchikkunawan kawsaran. Payqami kusalata munamarninchik, chiqap kaqlata rurar ima kawsaran. Nuqakuna rikasha kar, yach'anillapa Tayta Dyuspa uklayla Wamranqa Taytan Dyusnu kusa allinla nir.
Paypaqmi Juanqa achka runakunata willaran kaynu nir: "Kaypaqmi unaylla kaynu nishushallapa karay: 'Nuqamanta shamuyan chayqami kusala mas puytiq ima. Chaqa payqami manapis kayatiy karanllana' nir".
Chaqa pay kusalata llakipamarninchikllapami kutir kutir yanapamaranchikllapa.
Tayta Dyusmi unayqa Moisesta mantakuykunata quran, intrachimanallapapaq. Piru kanan-shuypaqami Jesucristurayku intrachimanchikllapa imanumi munamanchikllapa, chaynulla imatapis karanlata ruran nir.
Tayta Dyustaqami mana mayqanlapis rikashachu. Piru Tayta Dyuspa uklayla Wamran Jesucristo paypa pullan kashanrayku, Dyuslla karmi riqsichimanchikllapa Taytanqa imanu nirmapis.
Israel pwiblupa mantakuqninkunami, Jerusalenmanta kurakunata chaynulla Levipa ayllumanta runakunata ima, kach'aranllapa rir Juanta tapunanllapapaq mayqanshi payqa nir.
Chaynu rir taputinllapami payqa karanlata rimar kaynu niran: --Manami Dyuspa Akrashan Cristunchu kani nir.
Qashanmi tapuranllapa: --Chayqa, ¿mayqantaq kanki? ¿Dyuspa rimaqnin Eli'as shamunanpaq karan, chaychu kanki? nir. Juanqa niran: --Manami paychu kani. Piru qashan tapuranllapa: --Chayqa, ¿qamchu uk rimaqninta Dyus kach'amunanpaq karan chay kanki? nir. Juanqa niran: --Manami nir.
Chay tapuqkunaqa niran: --Chayqa, ¿mayqantaq kanki? Willamayllapari. Chaqa allita qampaq yach'ar riyta ministinillapa chay mantamashallapakunata willanayllapapaq.
Juanqa niran: --Nuqaqami chunllaq lugarkunapi kusa jwirtita rimar kaynu niq chay kani: 'Uk dirichula nanta kich'aq yupay bidaykillapata shumaqchar, Taytanchik Dyuslatana yarayllapa' nir, imanutaq Dyuspa rimaqnin Isai'as nisha karan chaynulla.
Chaynu Juan nitinqami, chay fariseo runakunamanta mandadu risha karan chaykunaqa,
kaynu nir tapuranllapa: --Chaqa, Dyuspa mana Akrashan Cristun, mana Eli'as, chaynulla Dyus uk rimaqninta kach'amunanpaq karan chay mana karqa, ¿imapaqtaq runakunata shutichinkiqa?
Juanqa niran: --Nuqaqami yakulawan shutichikuni. Qamkuna tapukuyashaykillapaqami pullaykillapana. Piru manami riqsiyankillapachu.
Paymi nuqamanta ikitaraq shamuyan. Chaynu ikita shamutinmapismi nuqaqa paypaqqa mana sirbinichu llanqinpa watunta kach'anaylapaqmapis.
Tukuy kaykunaqami riyu Jordanpa chimpan Betania pwiblupi chaynuqa karan, chay maypich'i Shutichikuq Juan shutichikuyaran chaypi.
Allaqnin diyami Shutichikuq Juanqa, Jesu's payman qimikaqta rikaran. Chaymi niran: "¡Rikayllapa kaymi Dyusmanta Shamuq chayqa! Paymi uk musu uyshita yupay, tukuy nuqanchikkunarayku wanunanpaq shamusha chayqa. Chaymi payrayku Taytanchik Dyusqa uchanchikkunamanta washamanchikllapa.
Paypaqmi rimaray kaynu nirqa: 'Nuqamanta uk ikita shamuyan. Chayqami, nuqamantaqa mas yach'aq, puytiq ima. Chaqa manapis kayatiy, payqa karanllana' nir.
Nuqamapis mana yach'araychu mayqanmi kanqa nirmapis. Chaynumapis nuqaqa yakuwan shutichikuray, Israelmanta runakuna chiqapta payta riqsinanllapapaq".
Juanqa niranpis: "Dyuspa Santu Ispiritunta rikaray, syilumanta uk palumitanu payman ishkimur taqta.
Piru nuqaqami manaraq yach'araychu pimi kanqa payqa nirmapis. Piru Tayta Dyus yakuwan shutichikunaypaq kach'amaqmi, nimaran: 'Chay mayqanpa ananmanch'i Dyuspa Santu Ispiritun rikayatki ishkimur tayan chay paymi, Santu Ispirituwan shutichikunqa' nir.
Dyus nimashannumi, nuqaqa rikashana kani. Chaymi chiqapta nini: Payqa Dyuspa Wamran nir".
Chaymanta allaqnin diyapismi, chay kayashanllapallapi Shutichikuq Juanqa ishkay yach'akuqninkunawan karan.
Chaymi Jesusta pasaqta rikarqa, Juanqa niran: --Rikayllapa, wakmi Dyusmanta Shamuqqa. Paymi uk musu uyshita yupay nuqanchikrayku wanunanpaq shamusha chayqa.
Chaynu nitinqa, Juanpa chay ishkay yach'akuqninkunaqa, Jesuspa ikinta chay kutilla riranllapa.
Chaymanta, ikinta riqta rikarqa, Jesusqa tapuran: --¿Imatataq maskayankillapa? Paykunaqa niranllapa: --Yach'achikuq Taytituy, ¿maypitaq tanki?
Jesusqa niran: --Shamur rikayllapa. Chaymi rir rikaranllapa maypimi tan nirmapis. Chay diyaqami, pullan kidaranllapa, tardi alas kwatru yupayna katin.
Juan rimaqta uyar Jesuspa ikinta riqkunamanta ukqa, karan Andre's, Simo'n Pedrupa uknin.
Andresqami Jesusta tarirqa, chay kutilla riran uknin Simonta tarir willaq kaynu nir: --Tarisha kanillapa Mesiasta. (Rimayninchikpiqa munan niyta Dyuspa Akrashan Cristun).
Chaymanta chaynu nirnaqa, Andresqa aparan Simonta, Jesu's kayashanman. Chayna Jesu's, Simonta rikarqa niran: --Qamqami Jonaspa wamran Simo'n kanki. Piru kananmantaqami shutinki Cefas. (Rimayninchikpiqa munan niyta Pedro).
Qashan allaqninpismi, Jesusqa Galilea lugarman rinanpaq yarpuran. Chaymi, Felipita tarirqa niran: --Shamuy nuqawan rishun nir.
Felipiqa Betsaida pwiblumanta kaq, Andrespa, Pedrupa pwiblunllamanta.
Chaymantami Felipiqa riran Natanaelta tarir, kaynu niq: --Tarishami kanillapa Dyuspa Akrashan Cristunta, chay mayqanpaqch'i Moise's iskribisha karan chayta. Chaqa paypaqmi Dyuspa wakin rimaqninkunapis iskribisha karan. Payqami Nazaretmanta Josipa Wamran Jesu's.
Chaynu nitinqa, Natanaelqa niran: --¿Nazaretmantachu kusa runa nisha kayta puytin? Felipiqa niran: --Shamur rikay yach'anaykipaq.
Chaymanta Natanael qimikaqta rikarqa, Jesusqa niran: --Kaytami shamun Israelmanta uk chiqap Dyuspi kriyiq runa. Payqami mana llullakuyta yach'anchu.
Chaymanta, Natanaelqa niran: --¿Imanutaq riqsimanki? nir. Jesusqa niran: --Manapis Felipe nuqaman shamunaykipaq willashuyatinmi, riqsishuyarayllana, chay igus qirupa ch'akinpi katki.
Natanaelqa niran: --Yach'achikuq Taytituy, ¡chiqaptami Dyuspa Wamran kanki! ¡Qammi Israel pwiblupa gubyirnun kanki! nir.
Jesusqa niran: --¿Qamqachu kriyimanki igus qirupa ch'akinpi riqsishuray nishushayraykula? Ashwan kusa mana rikashaykikunataraqmi rikanki.
Niranpismi: --Chiqaptami nishaykillapa: Qamkunaqami rikankillapa syilu kich'akashata. Chaynulla rikankillapapis, Dyusmanta Shamuq Runaman angelninkuna ishkimuqta, iqaqta ima.

Natanaelwan parlashanmanta allaqnin uk diyaqa, Galilea lugarpa pwiblun Cana' shutiqpi, karan uk kidamyintu. Jesuspa mamanpis chay kidamyintupi karan.
Chaynulla Jesuspis yach'akuqninkunawan kunachikasha kar, chaypi karanllapa.
Chay kidamyintupina kayatinllapaqa, ubapa yakun binu tukukaran. Chaymi Jesustaqa, mamanqa niran: --Manana ubapa yakun binu kannachu nir.
Jesusqa niran: --Mamitay, ¿imapaqtaq kayta willamanki? ¡Yarayraq! Milagrukunata ruranaypaq uraqami, manaraq ch'amushachu nir.
Chaynu Jesu's nitinmi, mamanqa chay kidamyintupi ikimanta aypachikuqkunataqa niran: --Tukuy imata pay nishutinllapaqa, rurayllapa nir.
Chaypiqami karan, rumimanta saysi atunlla butijakuna. Chaykunapimi Israelmanta runakunaqa yakuta ch'uraqllapa, paqakuna kustumrinta rurananllapapaq. Kada butijakunami kwatru lata yakuta aypaq.
Chaymanta Jesusqa ikimanta aypachikuq chaykunataqa niran: --Kay atun butijakunaman yakuta untachiyllapa, nir. Chaynu nitinqa, chay ikimanta aypachikuqkunaqa, untachiranllapa.
Chaymantaqa, Jesusqa niran: --Kananqa pitilata ch'aqar, apar quyllapa chay naypaqpi aypachikuqqa kamananpaq nir. Chaynu nitinqa, chay ikimanta aypachikuqkunaqa, chaynu ruraranllapa.
Chay naypaqpi aypachikuq chayqa yaku, binupaq tikrakashata kamar mana yach'aranchu maymanta, imanumi chay binuqa rikarisha nirmapis. Nataq, ikimanta aypachikuqkunaqa, yach'ayaranllapa yakumanta nir. Chaqa paykunallari yakuta ch'aqar untachisha karanllapa chay butijakunamanqa.
Chaymantaqa naypaqpi aypachikuq chayqa, chay kidaq runata qayamur, niran: --Tukuy kidaqkunami puntataqa shumaq binutaraq upyachikunllapa. Chaymanta tukuy kusata upyashana katinqa, mana shumaq binutanachu upyachikunllapa. Piru qam-shuypaqa ashwan mas shumaq binutaraq ch'urashayki kasha upyachikunaykipaqqa nir.
Chayta chay kidamyintupi rurashanmi, Jesuspa punta milagrunqa karan. Chay milagrutaqami ruraran Galileapa pwiblun Cana' shutiqpi. Chaywanmi intrachikuran payqa Dyus kar, puytin chaykunata rurayta nir. Chaymi yach'akuqninkunaqa paypi kriyiranllapa.
Chaymantaqa riranllapana uran Capernau'm pwibluman mamanwan, ukninkunawan, yach'akuqninkunawan ima. Chaypimi ayka diyata karanllapa.
Israel runakunapa Pascua fyistan shipchana katinmi, Jesuspis riran Jerusalenman.
Jerusalenman ch'arqa, Dyusta adurananllapa wasipiqa, rantikuqkunata tariran. Chaypiqami ufrindapaq nir rantikuyaranllapa turukunata, uyshakunata, palumakunata ima. Chaynulla uklawmanta kaq qillayta kambyaq runakuna ima karanllapa.
Chaykunata tarirmi, Jesusqa waskakunata aypar uk latiguta rurar, tukuy chaypi kaqkunataqa waqtaman itakuran, uyshantinta, turuntinta ima. Nataq chay qillaykunata kambyaqkunapata-shuypaqa, qillayninmatapis pachaman chaqchukuran. Chaynulla misanllapamatapis ratachiran ima.
Palumakunata rantikuqkunata-shuypaqa niran: --¡Qamkunapis, kaykunataqa urquyllapa! ¡Chaqa Taytay Dyuspa wasinqami mana imakunata rantikunanllapapaqchu!
Chaynu nitinmi, yach'akuqninkunaqa kwintata qukaranllapa uk iskribikashakunapi nishanpaq. Chaqa niqmi: "Wasikipi mana allinkunata ruratinllapami, kusata piñakushaq" nir.
Chaymantaqa, Israelmanta karguyjunkunaqa, kaynu nir tapuran: --¿Ima milagruwantaq intrachimankillapa, Dyusmanta shamusha kar chayta rurayanki nir, nuqakuna kriyishunayllapapaqqa?
Jesusqa niran: --Kay wasita ratachiyllapa. Chaymanta kimsa diyalapaq qashan shachishaq nir.
Chaynu Jesu's nitinmi, chay Israelmanta karguyjunkunaqa niran: --¡Aja jay! ¡Kwarintay-saysi (46) añupaqmi, shachirayllapa Dyusta adurananllapa wasitaqa! ¡Piru qamqa ninki, kimsa diyalapaq shachishaq! nir.
Piru Jesu's "Kay wasita shachishaq" nirqami, kwirpunllapaq niran.
Chaymi Jesu's wanur kawsamutinqa, yach'akuqninkunaqa yarpuranllapa, wanur qashan kimsa diyamanta kawsamushaq nishanta. Chaynami kriyiranllapa, iskribikashakuna nishanpi, chaynulla Jesu's tukuy nishanpi imamapis.
Jesusqa Jerusalenllapi kayar Pascua fyistapiqa achka milagrukunata ruraran. Chaymi kusala achka runakuna kriyiranllapa paypiqa.
Piru Jesusqa mana paykunapiqa kunfyakaranchu, chaynu kriyitinllapamapis. Chaqa tukuytari riqsiq imanumi nirmapis.
Chaynu karmi, runa uk runa masinpaq payta willanantaqa mana ministiqchu. Chaqa paylla tukuyta riqsiq, yarpuyninllapapiqa imanumi nirmapis.

Jerusalenpimi taq uk fariseo runa Nicodemo shutiq. Payqami Israelmanta karguyjun runakunapa masin karan.
Kay runami uk tuta, Jesusta watukuq rir, kaynu niran: --Yach'achikuq Taytituy, yach'anillapami Tayta Dyus kach'amushusha yach'achimanaykillapapaq nir. Chaqa, qamlami chay milagrukunata rurashaykitaqa rurayta puytinki. Dyus mana qamwan katinqa, mana rurayankimanchu chay milagrukunataqa nir.
Chaynu Nicodemo nitinmi, Jesusqa niran: --Piru chiqaptami nishayki: Mayqanpis mana mushuqmanta nasiqqa, Dyus mantakushanpi mana kayta puytinqachu nir.
Chaynu Jesu's nitinmi, Nicodemuqa, kaynu nir tapuran: --Chayqa, ¿imanutaq uk runa rukuna karqa qashan nasiyanqaqa? ¿Ima mamanpa shunqunman yaykurchu, qashan mushuqmanta nasimuyanqa?
Chaynu taputinmi, Jesusqa niran: --Chiqaptami nishayki: Uk runa yakumanta chaynulla Dyuspa Santu Ispiritunmanta manaraq nasiyarqa, Dyus mantakuyashanmanqa mana yaykuyta puytinqachu nir.
Chaqa mayqanpis taytanllapakunalamanta nasiqqami paykuna munashanlata rurar kawsanllapa. Nataq Tayta Dyuspa Santu Ispiritunmanta nasiqkuna-shuypaqami Tayta Dyus munashanlata rurar kawsanllapa.
Piru 'Tukuymi mushuqmantaraq nasiyta ministin' nishutiyqa, amami kusalata chaypaqqa yarpupakunkichu.
Chaqa imanutaq wayramaqa pay munashannulla maymantapis shamun. Chaynu shamutin waqaqta uyaparmapis manami yach'ankichu maymanta shamun chaynulla mayman rin nirmapis. Chaynumi pasan Dyuspa Santu Ispiritunwan yarpuyninpi nasiqkunawanpis.
Chaynu nitinqa, qashan Nicodemuqa tapuran: --¿Imanutaq kayqa kanqa? nir.
Jesusqa niran: --¿Qam Israel runakunapa yach'achiqnin karmapis, manachu kaytaqa yach'anki?
Chiqaptami nishayki: Nuqakunaqami allita yach'aq kar chaynulla rikashayllapata ima willashunillapa. Piru qamkunaqa mana kriyinkillapachu.
Chaynu kay pachapi rikaypaqkunapaq willashutiyllapa mana kriyirqa, ¿imanuna kriyinkillapa unaq syilupi mana rikaypaqkunapaq willashutiyllapamaqa?
"Chaqa manami mayqanpis unaq syilumanqa iqashachu. Ashwanmi tukuy chaykunapaqqa yach'an Dyusmanta Shamuq Runala.
"Unaymi chunllaq lugarpi runakunata largu kuru kanisha katin, Dyuspa rimaqnin Moise's, jyirrumanta largu kuruta rurar unaqman qirupi alsatin, kanikasha kaqkunaqa rikarla, alliyaranllapa. Chaynullami Dyusmanta Shamuq Runatapis qirupi klabar alsanqallapa unaqman.
Chaynami tukuyla paypi kriyiqkunaqa washakar tukuy tyimpupaqna kawsanqallapa.
"Tayta Dyusqami tukuy runakunata kusalata munashanrayku uklayla Wamranmatapis kach'amuran. Chayna tukuyla paypi kriyiqkunaqa amana wanurchu tukuy tyimpupaqna washakar kawsananllapapaq.
Chaqa Tayta Dyusqa Wamrantaqa manami mayqanta uchachar kastigananpaqchu kach'amuran, ashwanmi tukuyta washananpaqna.
"Chaymi mayqanpis, Tayta Dyuspa uklayla Wamranpi kriyiqqa, mana imapaqpis uchachakar kastigakanqanachu. Piru chay mana kriyiq-shuypaqa may tyimpu uchachakashana. Chaymi tukuy tyimpupaqna kastigakanqa.
Chay mana kriyiqkunaqami uchachakashana. Chaqa mana allinkunata rurar tutaparaqlapi kayta munar, Dyuspa Wamran achkirachikuq shamutinqa, mana yach'ayta munaranllapachu paywanqa.
Tukuy mana allinta ruraqkunaqa, chay achkirachikuqtaqa ch'iqnin. Chaymi paypa naypanmanqa mana qimikayta munanllapachu, tukuy saqra rurayninllapakunaqa shutiman mana rikarinanta munar.
Piru chay allinta ruraqkuna-shuypaqa chay achkirachikuqpa naypanman mas qimikanllapa. Chayna tukuyta intrachinanpaq Tayta Dyus munashannulla rurar kawsanllapa nir".
Chaymantami Jesusqa yach'akuqninkunawan riran Judea lugarman. Chaypimi paykunawan ayka diyallataqa karanllapa shutichikur ima.
Chaynullami Juanpis, Salim shutiq pwiblupa shipchanlapi Eno'n shutiq pwiblu karan, chaypi shutichikuyaran. Chaqa chaypiri achka yaku karan. Chaymi chayman tukuy riqkunaqa shutikuqllapana.
Tukuy kaykunaqami pasaran Shutichikuq Juanta manaraq karsilman itayatinllapa.
Piru, Juanpa wakin yach'akuqninkunaqa, Israelmanta uk runawan, chay yakuwan shutikur Dyuswanqa shumaqchakanchik niyashanllapapaq kusalata willanakuranllapa.
Chaymi Juanpa yach'akuqninkunaqa riranllapa payta kaynu nir willaq: --Yach'achimaqniyllapa, qammi parlamaraykillapa riyu Jordanpa chimpanpi pullayki karan, chay runapaq. Paymi kananqa shutichikutin, tukuy kriyir paymanna riyanllapa.
Chaynu nitinllapami, Juanqa niran: --Manami mayqanpis pudirniyjunchu kanman, Dyus mana pudirta qutinqa.
Piru uk kuti qamkunata 'Manami Dyuspa Akrashan Cristunchu kar, uk paypa naypanta shamuqla kani' nir willashutiyllapa uyakurmapischu ¿mana intrakaraykillapa?
Chaqa allita intrakayllapa: Uk kidamyintupimaqami kidaq chay, nubyawan pulla kaytaqa puytin, mana amigunkunachu. Ashwanmi chay kidaqpa amigunkunaqa chaynu kidaqta uyaparqa kusalata aligriyan. Chaynumi nuqapis chay kidaqpa amigun kashayrayku kusalata aligriyani. Chaqa payqami nuqanchikkunaman ch'amushana.
Chaymi ashwan paylatana kusata kasur kawsanqallapa. Nataq nuqata-shuypaqa waran waranqa mana kwintachamanqallapanachu.
"Chaqa syilumanta shamuqqami, tukuyla imapaqpis yach'an. Nataq kay pachamanta kaq-shuypaqami pachapi kaqkunalapaq yach'ar riman. Piru unaq syilumanta shamuq-shuypaqami, tukuyta yach'aq kashanrayku,
tukuy imata rikashanta, uyapashantaqa karanlata riman. Piru chaynu rimatinmapis, manami mayqanpis kriyinllapachu.
Nataq mayqanpis chay nishanta kriyiq-shuypaqami Dyusqa chiqapta riman nir parlakun.
Chaqa Dyusmanta shamusha chayqami Taytan, Santu Ispiritunta qushanrayku imatapis karanlata riman.
Taytanmi, Wamranta kusalata munashanrayku pudirta qusha tukuy imatapis payna mantananpaq.
Chayraykumi mayqanpis chay Wamranpi kriyiqkunaqa, tukuy tyimpupaqna washakar kawsanqallapa. Nataq chay mana kriyinaqkuna-shuypaqami mana washakarnachu, tukuy tyimpupaq kastigutana Dyusmanta aypanqallapa".

Wakinkuna rimatinllapami fariseo runakunapis yach'aranllapa, Jesusqashi Juanmantaqa achka runakunata shutichitin, paywanna riyanllapa nir.
Piru chiqaptaqami mana Jesuschu shutichikuyaran. Ashwanmi tukuy paypi kriyiqkunataqa yach'akuqninkuna shutichiyaranllapa.
Chaymantami Jesusqa yach'aran fariseo runakunaqa imatami paypaq yarpuyan nir. Chaymi Jesusqa Judeamanta lluqshir Galileamanna riran.
Piru Galileaman rinanpaqqami, Samaria lugarllata pasayta ministiran.
Chaynu riyarqami, Samariapa uk pwiblun Sicar shutiqman ch'aran. Chay pwibluqa Jacobo, wamran Josita irinsyanpaq nir pachata qusha kayaq chaypa yatalanpi karan.
Chay pachapi Jacobupa yaku upyanan quch'apis karan. Chay quch'apa yatanlapimi, Jesusqa kusata shaykushanrayku samaran, alas dusi yupayna.
-
Chaykamanqa, yach'akuqninkunaqa pwibluman risha karanllapa mikuyta rantimuq. Chaypi Jesu's payla katinmi, Samariamanta uk warmi chay quch'aman ch'aran yakukuq. Chaymi Jesusqa niran: --Mamitay, yakituta upyachimay nir.
Israelmanta kaqkuna, Samariamanta kaqkunawan mana pich'unakuq kashanllaparaykumi, warmiqa niran: --¿Imanutaq qam Israelmanta runa karqa, nuqa Samariamanta warmitaqa yakuta mañakumayankiqa? nir.
Jesusqa niran: --Qamqa manami yach'ayankichu imanumi Tayta Dyus yanapakun chaynulla mayqanmi yakuta mañashuyan nirmapis. Chaqa allita yach'ar yakuta mañamatkimaqa tukuy tyimpu nasimuq yakutana upyachishuyman nir.
Chaynu Jesu's nitinqa, warmiqa niran: --Taytituy, yakuqami kusala ruri maypi. ¿Manami imaykipis kanchu yakuta lluqshichimunaykipaqqa? ¿Maymantana tukuy tyimpu nasimuq yakutaqa upyachimanki?
¿Qamqachu rukunchikllapa Jacobumantaqa mas runa nisha kanki? Chaqa kay quch'ataqami unay rukunchikllapa Jacobo qumaranllapa, pay chaynulla wamrankuna, animalninkuna ima upyanan yakuta nir.
Jesusqa niran: --Tukuy kay quch'amanta yakuta upyaqkunaqami, qashan yakunanqallapa.
Piru nuqa qutiy yakuta upyaqkuna-shuypaqa, mananami maydiyapis yakunanqanachu. Chaqa nuqa mayqantapis yakuta upyachiyani chayqami, yaku nasimuq yupay tukuy tyimpupaqna kawsanqa.
Warmiqa niran: --Taytituy, chay yakituta upyachimay. Chaynuqa manana qashan yakunar imaqa, kay quch'aman shamur yakukunaypaqnachu nir.
Chaymi Jesusqa niran: --Rir, runaykita qayamur, shamuyllapa kayman nir.
Chaynu nitin, warmiqa niran: --Manami runayjunchu kani nir. Jesusqa niran: --Chiqaptami ninki mana runayjunchu kani nirqa.
Runaykimi, sinku kaytaqa kasha, piru kanan chay ukwan kanki chaypaqa shipashninla kanki, mana chiqap kasarashan warminchu. Chiqaptami nimashayki nir.
Chaynu nitinmi, warmiqa niran: --Taytituy, willamatkilami yach'anina, qamqa chiqapta Dyuspa uk rimaqnin kanki nir.
Chaqa Samariamanta unay rukuyllapakunapismi kay sirkapi Dyustaqa aduraqllapa. Piru qamkuna Israelmanta kaqkunaqami ninkillapa: Jerusalenlapimi Dyusta aduranapaqqa allin nir.
Chaymi Jesuspis niran: --Kriyimay mamitay, ch'amunqanami tyimpuqa Tayta Dyusta maylapipis aduranaykillapapaqqa. Chaynuqami Tayta Dyusta aduranaykillapapaqqa mana ministinkillapanachu kay sirkaman shamuyta, chaynulla Jerusalenman riymatapis.
Chaqa qamkunaqami mana yach'ayankillapachu mayqanta adurayankillapa nirmapis. Piru nuqakuna-shuypaqami allita yach'anillapa mayqantami adurayanillapa nirmapis. Chaqa tukuyta Washakuqqami Israel runakunallamanta shamusha.
Piru uk tyimpu ch'amunanpaq karan chayqami ch'amushana. Chaymi kananqa chay chiqapta aduraqkunaqa Tayta Dyuspa Santu Ispiritun munashannullana chiqapta tukuy shunqunllapawan aduranqallapana. Chaqa Tayta Dyusqami chaynu adurananllapata ministin.
Tayta Dyusqami wayra yupayla. Chaynu karmi payqa Ispiritu. Chayraykumi payta aduraqkunaqa Santu Ispiritu munashannullana tukuy shunqunllapawan chiqapta aduranqallapa.
Chaynu Jesu's nitinmi, chay warmiqa niran: --Nuqaqami chiqapta yach'ani, Dyus Akrashan Cristo ninllapa chayqa, shamuyan nir. Pay shamurmi, manyaq tukuyta intrachimashunllapa nir.
Chaynu nitinmi, Jesusqa niran: --Chay mayqanpaqch'i rimayanki chayqami, nuqa kani. Payllawanmi parlayanki nir.
Chaynu chaypi warmiwan parlayatinllapami, Jesuspa yach'akuqninkunaqa ch'aranllapa. Ch'arqami kusalata dispantakaranllapa Jesu's uk warmiwan parlayashanrayku. Piru manami mayqanninlapis tapuyta puytiranchu imatami chay warmiqa ministiyan, imatami parlayanllapa nirmapis.
Chaymantaqa chay warmiqa kantarunta chaylapi dijar, kallpaylla riran pwibluman tukuy runakunata willaq. Ch'arqa, niran:
--Shamur rikayllapa uk runa tukuy imata nuqa rurashaykunata willamashanta. ¿Manachu payqa Dyuspa Akrashan Cristun kanqa? nir.
Chaynu nitinmi, tukuy runakuna chay kutilla riranllapa Jesu's kayashanmanqa.
Chaykamanqami, Jesustaqa yach'akuqninkunaqa kaynu nir rugayaranllapa: --Yach'achikuq Taytituy, imalataqa mikuy nir.
Piru payqa, niran: --Nuqapa mikunayqami kan. Chaypaqqami mana yach'ankillapachu nir.
Chaynu nitinmi yach'akuqninkunaqa ukninllapa, ukninllapa kaynu nir tapunakuranllapa: "¿Mayqantaq mikunanta apamusha katin waknuqa nimayanchikllapa?" nir.
Chaynu nitinllapami, Jesusqa niran: --Taytay Dyus imata ruranaypaqch'i nimasha chaymi, mikunay yupayqa. Chaymi rurar tukchishaqna nir.
"Tarpukurnaqami qamkunaqa ninkillapa: 'Kwatru misisraqmi faltan kusichakunapaqqa' nir. Piru nuqaqami nishaykillapa: Rikayllapa, ch'akraqami qarwashana sigakur kusichakunaykillapapaqqa.
Chaqa allita yach'ashanchikllapanu uk kusichakuqqami partinta aypan. Chaymi mayqanpis uk kusichakuq yupay runakunata willatin kriyirqa tukuy tyimpupaqna kawsanqa. Chaymi chay tarpukuqwan, kusichakuqqa pullana kusalata aligriyanqallapa.
Chaynuqami unay nishanllapakunaqa chiqap. Chaqa kaynumi niqllapa: 'Ukmi tarpukun, chaymantami ukna kusichakun' nir.
Nuqami qamkunataqa kusichaq yupay runakunata willar tantanaykillapalapaqna kach'ashurayllapa. Chaqa paykunataqami mana qamkunachu puntata Dyuspaq intrachishaykillapa karan. Nataq kanan qamkuna paykunata Dyuspaq masta intrachirqami uk tarpukushanta kusichakuq yupayna kankillapa".
"Tukuy nuqa rurashayta karanta willamasha" nir, chay warmisita tukuyla Samaria pwiblupi parlakushanraykumi kusala achka runakuna kriyiranllapa Jesuspiqa.
Chaymanta chay Samariamanta runakuna Jesu's kayashanman ch'arqa, kusalata rugaran paykunawan kidananpaq. Chaymi Jesusqa, ishkay diyata paykunawanqa kidaran.
Chaymanta Jesu's paylla yach'achikutin uyaparqami masna kriyir achkayaranllapa.
Chaymi chay warmisitataqa niranllapa: --Kanan-shuypaqami mana qam willamashaykillaparaykulanachu kriyinillapa. Ashwanmi nuqakunalla uyapar imana mas kriyinillapa. Chaymi ashwan yach'anillapana, payqami tukuypa chiqap Washakuqnin nir.
Chaymanta, ishkay diya pasashana katinqa, Jesusqa Samariamanta lluqshir riran Galileaman.
Chaqa payllami kaynu niran: "Dyuspa uk rimaqnintaqami paypa pwiblunllapiqa mana kasunllapachu" nir.
Chaymanta Galileaman rir ch'atinnaqa, kusa shumaqta samachiranllapa. Chaqa chay runakunaqami Jerusale'n pwiblupi Pascua fyista katin, rir rikasha karanllapa, tukuy imata Jesu's ruratinmapis.
Chaymantami qashan Galilea lugarpa uk pwiblun Cana' shutiqpi yakuta binupaq tikrasha karan chayllaman tikrakaran. Chaypimi karan uk mantakuqpa ikillan kaq mantakuq. Chay paypa wamranmi, Capernaumpi qishaq karan.
Chaymantami chay runaqa, Jesu's Judeamanta Galileaman ch'amusha nir yach'arqa, riran rikaq. Ch'arnaqa rugaran wasinman rir wamran wanuypaqna karan chayta allichananpaq.
Chaymi Jesusqa niran: --Qamkunaqami kusa dispantakaypaq milagrukunata mana ruratiyqa mana kriyinkillapachu.
Chaynu nitinmi, chay mantakuqpa ikillan kaqqa, niran: --Taytituy, utqar ripamashun, wamraykish wanutinmana nir.
Chaynu nitinmi, Jesusqa niran: --Riyna wasikiman. Wamraykiqami alliyashana nir. Chaynu nitinmi, Jesu's nishanpi kriyir chay runaqa riranna wasinman.
Wasinman ch'ayatinnaqa, sirbikuqninkunaqa nanllapi tarir niranllapa: --¡Wamraykiqami alliyashana! nir.
Chaynu nitinllapami, payqa tapuran sirbikuqninkunataqa: --¿Ima urastaq wamrayqa kwirpun kach'akaqta kamaran? nir. Paykunaqa niranllapa: --Quya, a la una di la tardimi rupamantaqa qasakaran nir.
Chaymi taytanqa yarpuran, Jesu's chay uras "Wamraykiqa alliyashana" nisha karan chayta. Chaymi pay, tukuy ayllunkunamapis kriyiranllapa Jesuspiqa.
Judeamanta Galileaman tikrakamur chay wamrata allichashanwanqami, Jesusqa ishkay milagrutana ruraran.

Chaymantaqami Jesusqa qashan riran Jerusale'n pwibluman. Chaqa chay diyakunapimi Israelmanta kaq runakunaqa fyistata rurayaranllapa Jerusalenpiqa.
Jerusalenpi, Uyshapa Punkun niqllapa chaypa yatanlapimi kan uk quch'a sinku kurridurniyjun. Hebreo rimaypiqa niqllapa Betesda.
Chay kurridurpimi, achka qishaqkuna pachalapi usurasha llantukuyaqllapa, kujukuna, syigukuna, mana kuyuyta puytiq kwirpuyjunkuna ima. [Paykunaqa yarakuyaranllapa yaku kuyutin, yaykunanllapapaq.
Chaqa mayqanpis mana yach'atinmi unaymanta unaymanta, Dyuspa angelnin shamur yakuta kuyuchiq. Chaynu a'ngel ruratinmi, mayqan qishaqpis naypaqta yaykuqqa alliyaqna, ima qishayninmanmatapis.]
Piru chay qishaqkunapa rurinpimi, karan uk runa trintay-uchu añupaqna qishaq.
Chaypi chaynu usuraqta rikar, unaymanta-pacha qishaq nir yach'armi, Jesusqa tapuran: --¿Alliyakuytachu munayanki? nir.
Chaymi chay qishaqqa niran: --Taytituy, manami mayqanlapis kanchu chay yaku kuyuq qallaritin itamananpaq. Chaqa yaku kuyutin, yaykuyta kamanaykamanmi ashwan ukna das naypaqta yaykun.
Chaynu nitinmi, Jesusqa niran: --Sharir, paraykita apar riyna nir.
Chaynu nitinlami, chay runaqa alliyarna das sharir, paranta apar riran. Piru samana diya katinmi,
Israelmanta karguyjunkunaqa, chay alliyasha runataqa kaynu niranllapa: --Kananqami samana diya. Mantakushanllapanu, manami allinchu paraykita apanaykipaqqa.
Chaynu nitinllapaqa, chay alliyasha runaqa niran: --Chay allichamasha runami nimaran: 'Sharir, paraykita apar riyna' nir.
Chaynu nitinqa, chay karguyjunkunaqa niranllapa: --¿Mayqantaq chay runa 'Sharir paraykita apar riyna' nishuran chayqa?
Chaynu nitinllapaqa, chay runaqa mana yach'aranchu, mayqanmi allichasha nirmapis. Chaqa Jesusqami, kusala achka runakunapa rurinta rishana karan.
Chaymantami Jesusqa chay runataqa, Dyusta adurananllapa wasipi tarir, niran: --Kananqami allinna kanki. Amanami qashanqa uchakunkinachu. Kuytawkish uchakurmana chay qischakayashaykimantaqa tukuy tyimpupaqmana qischakatki nir.
Piru chay runaqami rir willaran Israelmanta karguyjunkunataqa, "Jesusmi kasha chay allichamaqqa" nir.
Chaynu nitin yach'armi chay Israelmanta karguyjunkunaqa, samana diyapi chaykunata rurarqa mana allintachu tukuyan nir, Jesusta aypananllapapaqna ikinpi puriranllapa.
Chaymi Jesusqa, paykunataqa niran: --Taytaymi chay diyakunapimapis yanapakun. Chaymi nuqapis chayllata rurani.
Chaynu nitinmi, ashwan llallin tukur Jesustaqa wanuchinayaranllapa Israelmanta karguyjunkunaqa. Chaqa Jesusqa paykunapaqqa samana diyata mana rispitaq yupayshi tukuyaran. Chaynulla Dyus yupayshi tukuyaran, "Dyusqa nuqapa Taytay" nirqa.
Chaynu karguyjunkuna wanuchinayan nir yach'armi, Jesusqa niranpis: "Chiqaptami nishaykillapa: Dyuspa Wamranqami mana pay munashannullatachu ruran. Ashwanmi Taytan imatach'i rurayashanta rikarqa, chayllata ruran. Chayraykumi Taytan tukuy imata ruratinqa Wamranpis chayllata ruran.
Chaqa Taytan Wamranta kusata munashanraykumi, tukuy imata rurashantapis rikachin. Chaymi ashwan mas imakunata Wamranwan ruratin rikarmi, qamkunaqa kusalata dispantakankillapa.
Chaynulla imanuch'i Taytanqa, wanushakunata kawsachimur bidanta qun, chaynullami Wamranpis wanushakunata kawsachimur bidanta qun mayqantapis munashantaqa.
Chaqa manami Taytanqa runakunata payllaqa rikar yach'arqa kastiganchu. Ashwanmi Wamrantana pudirta qusha tukuyta allita rikar yach'ar kastigananpaqqa.
Chaynuqami rurasha Taytanta yupayllana Wamrantapis rispitar kasunanllapapaq. Chaqa mayqanpis Dyuspa Wamranta mana kasurqami, Taytan kach'amusha chaytapis mana kasuyanllapachu.
"Chiqaptami nishaykillapapis: Mayqanpis nuqa nishayta kasur, chay mayqanch'i kach'amasha chaypi kriyiqqa, tukuy tyimpupaqna kawsanqa. Chaynuqami manana tukuy tyimpupaq kastigakanqanachu. Chaqa tukuy tyimpupaq kastigakar wanunanmantaqami, nuqata kasumashanrayku, tukuy tyimpupaq kawsananpaq nikasha.
Chiqapta nishaykillapapis: Ch'amunqanami uk ura, Dyuspa Wamranta tukuyla kasunanllapapaq. Piru chay uraqami ch'amushana. Chayraykumi mayqanpis kananlla Dyuspa Wamran nishanta uyakur, kriyiqkunaqa wanushanmanta kawsamuq yupayna tukuy tyimpupaq kawsanqallapa.
Chaqa imanuch'i Taytanmaqa paylla kawsan chaynullami Wamrantapis nisha paylla kawsananpaq.
Chaynulla Dyusmanta Shamuq Runa kashanraykumi, paylla nisha tukuy runakunata rikar yach'ananpaqmapis.
"Piru chaynu nishutiyllapaqa amami kusalata yarpupakunkillapachu. Chaqa chay ura ch'amutinqami, chiqapta wanushakunapis tukuy nishanta uyapar,
pampakashanmanta kawsamunqallapa. Chaymi allinkunalata rurasha karqa, kawsamunqallapa tukuy tyimpupaq kawsananpaqna. Nataq mana allinkunata rurasha kar-shuypaqa tukuy tyimpupaq Dyusmanta kastiguta aypananllapapaqna kawsamunqallapa".
Jesusqami niranpis: "Nuqa munashayllamantaqami mana imatapis ruranichu. Ashwanmi Taytay Dyus nimasha katin, mayqan imanu katinpis karanlata rikar yach'ani. Manami munashaynullata ruraytachu munani, ashwanmi Taytay Dyus kach'amasha chay pay munashannulata rurani imatapis.
Chaqa nuqa munashaylamanta imatapis rimatiyqa, rimashayqa mana sirbiyanmanchu.
Piru kanmi uk, nuqa imanu kani nir chiqapta rimaqqa. Chaymi allita yach'ani, payqa chiqapta riman nuqapaq, qamkuna allita intrakanaykillapapaq nirqa.
"Qamkunami uk kutiqa kach'akuraykillapa Juanta, nuqapaq tapunanllapapaq. Piru Juanta taputinllapa tukuy nishanqami chiqap karan.
Nishaykillapapis: Nuqaqami Dyusmanta kani pay chaynu munasha katin, mana runakuna munashanraykuchu. Piru chaynuqami nishunillapa: Juan rimashankunaqami kriyir washakanaykillapapaq karan nir yach'anaykillapapaq.
Chaqa Juan yach'achikushanqami uk lampara ratakuq yupay karan. Chaymi, qamkunaqa chaynu shumaqta yach'achikutinqa, uk ratulapaq aligriyar uyakuraykillapa.
"Piru qamkuna chiqapta nuqapaq intrakanaykillapapaqqami, Juan nishanmanmatapis kan uk. Chayqami Taytay imakunatach'i ruranaypaq nimashankuna. Chaymi ashwan Taytay munashannulla rurashaykuna ima allita intrachikun, nuqaqa chiqapta Dyusmanta shamusha kani nirqa.
Chaynulla Taytay kach'amasha chayqa nuqapaq rimaran ima. Piru qamkunaqami rimatinmapis mana uyapashaykillapa chaynulla nuqa yupayqa mana rikashaykillapalamapischu.
Chaynulla qamkunaqami Dyus nishankunamatapis mana intrakankillapachu, chay mayqanch'i kach'amusha kaqpa Wamranpi mana kriyishaykillaparayku.
"Qamkunaqami, kutir kutir Tayta Dyus nitin iskribikashankunata liyinkillapa, chaynuqa tukuy tyimpupaqna kawsashaqllapa nir yarpur. Piru chaynu iskribikashakuna nuqapaq rimatin liyirmapis,
nuqapiqa mana kriyinayankillapachu, tukuy tyimpuna kawsanaykillapapaqqa.
"Piru, manami runakunaraq nuqata alabamanantachu ministini.
Chaqa, qamkunapaqqami allita yach'ani, Dyusta mana munankillapachu nirmapis.
Nuqata Taytay Dyus kach'amatin shamutiyqa, mana kasumar mana kriyimanankillapachu. Nataq ashwan uk runa paypa yarpuyninllamanta shamusha katin-shuypaqa alabar kasuyankimanllapana.
Qamkunaqa, ¿imanunari kriyimankillapa? Chaqa qamkunaqami uknikillapa alabashunanllapalata munankillapa. Chaynu karmi Taytay Dyus qamkunata alabashunanllapataqa mana munankillapachu.
"Qamkunaqa amami yarpunkillapachu Taytaypa naypanpiqa nuqa uchachashuyashaqllapa nirqa. Ashwanmi Moisespi, kusalata kunfyakayankillapa chay paymi uchachashuyanqallapa.
Piru chiqapta Moisespi kriyirqa, nuqapipis kriyinkimanllapa. Chaqa Moisesqami iskribirqa nuqapaq intrachikuran.
Chaynu Moise's iskribishankunapi mana kriyirqa, ¿imanunari kriyinkillapa nuqa willashutiyllapamaqa?" nir.

Chaymantami Jesusqa riran Galilea quch'apa uklawn manyanman. Chay quch'allami shutiqpis, Tiberias quch'a.
Chaynu ritinmi, kusala achka runakuna pullanqa riranllapa. Chaqa paykunaqa rikasha karanllapa, Jesu's qishaqkunata allichar ima achka milagrukunata rurashanta.
Chaymantaqa Jesusqa yach'akuqninkunawan uk sirkaman iqar taranllapa.
Piru chay diyamantaqa manami maychu karan Israelmanta runakunapa Pascua fyistanpis.
Chaymanta Jesusqa sirkapi tayar chapakurqa, kusala achka runakuna paypa ikinta shamushata rikar, yach'akuqnin Felipita niran: --¿Maypitaq kay kwichka achka runakunapaqqa, rantiyanchikllapa mikuytaqa?
Piru chaynuqami Jesusqa Felipitaqa tapuran, mabir imaninqashi nir. Chaqa payqami allita yach'ayaranna imanu chay runakunata qarananpaq nirmapis.
Chaynu taputinmi, Felipiqa niran: --Michka dusyintus dinaryu qillaywan tantata rantishamapis, manami piti pitila mikunanllapapaqmapis aypayanqachu nir.
Chaymantaqa, chay yach'akuqnin Simo'n Pedrupa uknin Andresqa, niran:
--Kaypimi uk wamritu purichiyan sibadamanta sinku tantitawan ishkay piskadituta. Piru chaysituqa, ¿imanunari aypanqa kwichka achka runakunapaqqa? nir.
Chaynu nitinmi, Jesusqa yach'akuqninkunataqa niran: --Willayllapa, tukuyla tanqallapa nir. Chaymi chaypi kusala qiwa katin, tukuyla chaypi samaranllapa. Chaqa chaypi kaqkunaqami, ullqukunala sinku milma (5,000) kasha kanqallapa.
Chaymanta Jesusqa, chay tantitakunata aypar payji nir, Taytan Dyusman mañakurqa, yach'akuqninkunata aypachitin, paykunana tukuyla chaypi taqkunataqa aypachiranllapa. Chaynullami chay piskaditukunatapis aypachikutinllapa munashanllapata mikuranllapa.
Chaynu mikur tiqllatinllapanaqa, Jesusqa yach'akuqninkunata niran: --Mikuy subrashankunataqa tantayllapa ama yanqalla qischakananpaqchu nir.
Chaymi paykuna tantarqa dusi kanastata untachiranllapa, chay sibadamanta sinku tantita pakikar subrashankunataqa.
Chaynu Jesu's milagruta ruratin rikarmi, runakunaqa niyaranllapa: --Chiqaptami kay runaqa, Dyuspa rimaqnin kay pachaman shamunanpaq karan chay nir.
Piru Jesusqami kwintata qukaran, chay runakunaqashi amalas apar mantaqninllapapaqna numranayan nir. Chayta yach'armi, qashan riran uk kusala atun sirkapa ananman, paylana kananpaq.
Chaymanta limpu amsayatinnaqa, Jesuspa yach'akuqninkunaqa chay unaq sirkamanta ishkimur atun quch'aman ch'amuranllapa.
Chaymi uk yaku karruman iqaranllapa, chay yakullata rir waklaw chimpa Capernaumman ch'ananllapapaq. Piru chay uras limpu limpu tutapashana katinmapis, manaraqmi Jesusqa unaq sirkamantaqa tikrakamushachu karan.
Chaynu riyatinllapami, chay atun quch'aqa alliplata wakmanta kaymanta maqchikaq qallariran, kusala jwirti wayra shamushanrayku.
Chaymanta imanullapis sinkuta, manaqachu saysi kilumitrutana risha karllapaqa, Jesusta rikaranllapa yakupa ananllata rir paykunaman shipchaqtana. Chaymi paykunaqa kusalata manchakuranllapa.
Jesusqami niran: --¡Nuqami kani! ¡Amami manchakuyllapachu! nir.
Chaynu nitinmi, yach'akuqninkunaqa yaku karruman kusa aligrila iqachiranllapa. Chaymi ashwan daslana chay riyashanllapa pachamanqa ch'aranllapa.
Chaymanta allaqninqa, chay atun quch'apa uklaw manyanpi runakuna kidasha kaqkunaqa kusalata Jesuspaq chapakuranllapa. Chaqa quya-pachami Jesuspa yach'akuqninkunataqa rikayatinllapa chay uklayla yaku karru chaypi kaqpi paykunala riranllapa. Chaymi yach'aranllapa Jesusqa mana yach'akuqninkunawanqa rishachu nir.
Piru chaynu chapakunanllapakamanqami, wakin yaku karrukunapis ch'amuranllapana chay pwiblu Tiberias shutiqpi, Jesu's Taytan Dyusta payji nir, tantitata runakunata qarasha karan, chay lugarpa yatanman.
Chaymi runakunaqa, Jesusta chaynulla yach'akuqninkunata mana chaypi tarirqa, chay yaku karrukunaman iqar riranllapa Capernaumman, Jesusta maskaq.
Chaynu rir, chay atun quch'apa uklaw manyanman ch'ar, Jesusta tarirqa tapuranllapa: --Yach'achikuq Taytituy, ¿imurastaq kaymanqa ch'amushayki? nir.
Jesusqa niran: --Chiqaptami nishaykillapa: Qamkunaqami chay tiqllanaykillapakaman mikushaykillaparaykula maskamayankillapa. Manami chay milagrukunata rurashayta intrakashaykillaparaykuchu maskamayankillapa.
Amami chay tukukaq mikuylapaq yarpurchu puriyllapa. Ashwanmi chay mikuy mana tukukaq, tukuy tyimpu kawsachikuqlapina yarpuyllapa. Chaymi Dyusmanta Shamuq Runaqa, mana tukukaq mikunaykillapatana qushunqallapa. Chaqa Taytan Dyusmi chaynu kananpaqqa nisha.
Chaymi, Jesustaqa tapuranllapa: --Chaynu katinqa, ¿imatataq rurayashaqllapa, Dyus munashanta ruranayllapapaqqa? nir.
Jesusqa, niran: --Dyusqami munayan chay mayqantach'i pay kach'amusha chay paylapi kriyinaykillapalata nir.
Chaynu nitinpis, qashan tapuranllapa: --¿Ima milagruta ruratki rikartaq, kriyishuymanllapa, chiqapta Dyusmanta shamushayki nirqa? ¿Chaqa imakunatataq ruranki?
Unay rukunchikllapakunamaqami chunllaq lugarpi |i'mana''|r shutiq mikuyta mikur kawsaranllapa, imanuch'i Dyus nitin iskribikashanpi nishannulla. Chaqa niqmi: 'Paymi unaq syilumanta tantitata quran mikunanllapapaq' nir.
Chaynu nitinllapami, Jesusqa niran: --Chiqaptami nishaykillapa: Chay mikuytaqami unaq syilumanta chiqap kawsaq tantitata qarakuq Taytay Dyus qushuranllapa, mana Moiseschu.
Chaqa Dyus chay tantitata qarakuyashanmi, syilumanta shamushana. Chaymi mayqanpis chay tantitata mikuqqa tukuy tyimpupaqna kawsanqa nir.
Chaynu Jesu's nitinmi, paykunaqa niranllapa: --Taytituy, chay tantitataqa tukuy tyimpu qaramastuyllapari, nir.
Jesusqa niran: --Nuqami, kawsachikuq tantitaqa kani. Chaymi mayqanpis nuqapi kriyir nuqalapina kunfyakaqqa, manana mallaqnanqa chaynulla yakunanqalamapischu.
Piru nishushayllapanullami, qamkunaqa imata ruratiy rikarmapis mana kriyimankillapachu.
Chaqa Taytay Dyus akrashankunaqami nuqaman shamunllapa. Chaymi mayqanpis nuqaman shamuqtaqa mana itakurchu pullakushaq.
"Nuqaqami syilumanta, Taytay Dyus kach'amatin shamusha kani, mana munashayllata ruranaypaqchu. Ashwan shamusha kani, Taytay Dyus munashankunalata ruranaypaq.
Chaqa Taytay Dyus, pay akrar qumashankunataqa mana chinqachinaytachu munan. Chaymi ashwan jwisyu diya ch'amutinqa, wanushakunamatapis kawsachimushaq tukuy tyimpupaqna kawsananllapapaq.
Chaqa Taytay Dyusqami munan, mayqanpis nuqata rikamar kriyiqkunaqa tukuy tyimpupaqna kawsananllapata. Chaymi tukuy nuqapi kriyir wanutinmapis, maydiya jwisyu diya ch'amutinqa kawsachimushaq tukuy tyimpupaqna" nir.
Chaynu Jesu's nitinmi, chay Israelmanta karguyjun runakunaqa piñakur rimapakuq qallariranllapa. Chaqa Jesusqa kaynu nisha karan: "Nuqami chay chiqap tantita unaq syilumanta shamusha chayqa" kani nir.
Chaymi paykunaqa niranllapa: --¿Manachu kay runaqa, Josipa Wamran Jesu's? Nuqanchikkunami riqsinchikllapa taytanta mamanmatapis. Piru ¿imapaqtaq, unaq syilumanta shamusha kani, niyan?
Chaymi Jesusqa paykunataqa, niran: --Amana yanqalla piñakur rimapakuyllapanachu.
Taytay mana akrashankunaqami, mana nuqamanqa imanupis shamunqallapachu. Mayqanpis nuqapi kriyiqkunataqami jwisyu diyapiqa kawsachishaq tukuy tyimpupaqna.
Chaqa Dyuspa rimaqninkuna iskribishankunapimi nin: 'Dyusmi tukuyta allita intrachinqa' nir. Chayraykumi, Taytay Dyus nishankunata uyakur kasuqkunaqa, nuqamanna shamunqallapa.
"Manami mayqanpis Taytay Dyustaqa rikashachu. Nataq Dyusmanta shamusha chaylami allita riqsin.
Chiqaptami nishaykillapa: Mayqanpis nuqapi allita kriyiqkunaqami tukuy tyimpupaqna kawsanqallapa.
Chaqa nuqami kawsachikuq tantitaqa kani.
Chay unay rukuykillapakuna chunllaq lugarpi |i'mana''|r shutiq mikuyta mikurmapis, wanuranllapa.
Piru nuqaqami willashuyanillapa chay tantita syilumanta shamusha chaypaq. Chaymi mayqanpis chayta mikuqqa manana maydiyapis wanunqanachu.
Nuqami chay kawsaq tantita syilumanta shamusha chayqa kani. Chaymi mayqanpis chay tantitata mikuqqa tukuy tyimpupaqna kawsanqa. Piru chay tantitaqami nuqapa kwirpuylla. Chaymi kwirpuytaqa qukuyani tukuyla runakunata washarna, tukuy tyimpu kawsachinaypaq" nir.
Chaynu Jesu's nitinmi Israelmanta karguyjunkunaqa paykunapura kusata willanakuq qallariranllapa: "¿Imanutaq paypa kwirpunllataqa qaramayashunllapaqa?" nir.
Chaymi Jesusqa paykunata niran: --Chiqaptami nishaykillapa: Qamkuna, Dyusmanta Shamuq Runapa kwirpunta mana mikur chaynulla yawarninta mana upyarqa, Dyuspaqqa wanusha yupayna kankillapa.
Nataq nuqapi kriyir chay kwirpuyta mikuq, yawarniyta upyaqkuna-shuypaqa tukuy tyimpupaqna kawsanqa. Chaymi jwisyu diyapiqa, kawsachishaq wanusha katinmapis.
Chaqa kwirpuywan yawarniymi chiqapta kawsachikun. Chayna, manana mallaqnanqallapa, yakunanqallapalamanapischu.
Chaymi kwirpuyta mikuq, yawarniyta upyaqkunaqa, nuqapa pullay katin, nuqapis pullan kashaq.
"Tukuy tyimpupaq kawsaq Taytaymi kach'amasha. Chaymi kawsani Taytay munashanta ruranaypaq. Chaynullami mayqanpis mikumaqqa, nuqarayku kawsanqallapa.
Kananmi willashuyanillapa unaq syilumanta shamusha tantitapaq. Chay tantitaqami, mana unay rukuykillapakuna chunllaq lugarpi |i'mana''|r shutiq mikuyta mikuranllapa chaynuchu. Chaqa paykunaqa chay |i'mana''|r shutiq mikuyta mikurmapis, wanuranllapa. Piru syilumanta chay tantitata mikuqkunaqami tukuy tyimpupaqna kawsanqallapa" nir.
Jesusqami tukuy kaykunataqa Capernaumpi tantakananllapa wasipi tantakasha katinllapa yach'achikuran.
Jesu's chaynu yach'achikutin uyaparllapami paypi achka kriyiqkunaqa, kaynu niranllapa: --Kay niyashankunataqa manakish rurayashunllapachuqa. ¿Pitaq chaqa kasuyanqaqa? nir.
Chaynu yarpupakuyanllapa nir kwintata qukarmi, Jesusqa kaynu nir tapuran: --¿Chay yach'achikushaychu, mana allinta yarpuchishuyanllapa?
Piru Dyusmanta Shamuq Runa rikayatkillapa, unay kashanllaman tikrakatinqa, ¿imaniyankillapataq kanqa?
Tayta Dyuspa Ispiritunmi tukuy tyimpupaq kawsachikuqqa. Chaqa mayqan runapismi mana chaynu kawsachikuytaqa puytinchu. Chayraykumi nuqa nishushayllapaqa kawsachikuq kar, kriyitkillapaqa tukuy tyimpupaqna kawsachishunqallapa.
Piru chaynu katinmapis qamkunamanta wakinnikillapaqami mana kriyimanllaparaqchu. Jesusqami chaynuqa niran, chaqa payqami unaymanta-pacha, mayqankunami mana kriyinqallapachu, chaynulla mayqanmi kuntrankunaman qukuyanqa nir yach'ashanrayku.
Jesusqami niranpis: --Chayraykumi nishurayllapapis: Mayqanta Taytay mana akrasha katinqa, manami nuqapi kriyiytaqa puytinchu nir.
Chaynu Jesu's nitinmi, chaymanta-pacha achka runakuna ashur, manana paywanchu puriranllapa.
Chaymantami, Jesusqa dusi yach'akuqninkunataqa tapuran: --¿Qamkunapischu nuqamanta ashur rinayankillapana? nir.
Chaymi Simo'n Pedruqa niran: --Piru Taytituy, ¿mayqanmannari rishaqllapa? Chaqa qam nishaykikunaqami chiqapta tukuy tyimpupaq kawsachikun.
Nuqakunaqami qampi kriyishana kanillapa. Chaymi yach'anillapa, qamqa Dyuspa Akrashan kusala Allin Wamran kanki, nir.
Chaynu Pedro nitinmi, Jesusqa niran: --¿Manachu qamkunataqa dusikillapata akrashurayllapa? Piru qamkunamanta ukqami, dyablupa yarpuyninwan kashanrayku, dyablu.
Chaynu nirqami, Jesusqa chay Simo'n Iscariotipa wamran Judaspaq, niran. Chaqa chay paymi dusi yach'akuqninkunamanta karmapis, Jesustaqa kuntrankunaman qukunanpaq karan.

Chaymantami Jesusqa yach'achikur tukuy Galileapa lugarninkunapi puriran. Chaqa, payqami mana Judeapi kaytaqa munaranchu, Israelmanta karguyjunkuna wanuchinanllapapaq maskashanllaparayku.
Piru chay Israel runakunapa uk fyistan Enramada shutiq chay shipchamuyatinnaqa,
Jesuspa ukninkunaqa kaynu niran: --Ama kaypi kidarchu, riy Judeaman. Wakpi, kriyiqkunapis rikananpaq qam tukuy ima rurashaykikunata.
Chaqa, mayqanpis riqsikayta munaqqami imatapis mana pakapllaqa ruranchu. Chayraykumi kay rurashaykikunataqa tukuypa naypanpina ruray nir.
Chaynumi paykunaqa niranllapa, ukninkuna karmapis mana kriyishanllaparayku.
Chaymi Jesusqa niran: --Manami tukuy imata ruranaypaq uraqa ch'amusharaqchu. Piru qamkunapaq-shuypaqami, ima uraspis kusala allin.
Kay pachamanta kaqkunaqa, mana ch'iqnishuyta puytinllapachu qamkunataqa. Piru nuqata-shuypaqa ch'iqnimanllapa, kusala mana allin rurashanllapakunata willar rikachishayrayku.
Riyllapa qamkunala fyistamanqa. Nuqa-shuypaqa manaraq rishaqchu. Chaqa manaraqmi tukuy imata ruranaypaq uraqa ch'amushachu nir.
Chaynu nirmi, payqa Galileallapi kidaran.
Chaymanta ukninkuna ritinnaqa, Jesuspis riran fyistamanqa. Piru, manami mayqanpis yach'atinchu, uyarala riran.
Nataq chay Israelmanta karguyjunkunaqa, fyistapiqa kusata maskayaranllapa Jesustaqa. Chaymi niyaranllapa: --¿Maypitaq kanqa chay runaqa? nir.
Chay runakunamanta wakinkunami kusalata rimayaqllapa Jesuspaqqa. Ukkunami niyaqllapa: "Kusa allin runami" nir. Nataq ukkuna-shuypaqa niyaqllapa: "Manami, ashwan runakunata llullachin" nir.
Piru pakakuqnulami rimaqllapa paypaqqa, Israelmanta karguyjunkunata manchashanllaparayku.
Fyista qallarishanmanta lamtarpina katinqa, Dyusta adurananllapa wasiman Jesusqa yaykur, qallariran yach'achikuq.
Chaymi, chay Israelmanta karguyjunkunaqa kusa dispantakashalla ninakuyaqllapa: "¿Imanutaq kayqa kusalata yach'an mana maydiyapis istudyasha karqa?" nir.
Jesusqami paykunataqa niran: --Kay yach'ayashayqami mana nuqapachu, ashwanmi chay mayqanch'i kach'amasha chaypa.
Chaymi mayqanpis Dyus munashanta ruranaqqa, yach'ayta puytinqa kay yach'achikuyashayqa, Dyusmanta manaqachu nuqallamanta nirmapis.
Chaqa mayqanpismi payllamanta rimaqqa, runakuna alabananlapaq rimanllapa. Piru, chay kach'amuran chayta alabananllapapaq rimaqqami, karanlata riman. Chaynulla, paypiqa mana ima mana allinkunaqa kanchu.
"¿Manachu Moise's, Dyus mantakushanta qushuranllapa? Piru manami mayqannikillapalapis kumplinkillapachu. Chayraykumi wanuchimanayankillapa".
Piru, runakunaqami niranllapa: --¡Qamqami dyablupa yarpuyninwan kanki! ¿Pitaq wanuchishunayan? nir.
Jesusqa niran: --Tukuyla qamkunaqami chay samana diyapi uk milagruta rurashaylapaq kusalata yarpupakur dispantakankillapa.
Piru Moisesmi, qamkunata nishuranllapa chay siñal kustumrita ruraskinaykillapapaq, michka mana paypa mantakuynin katinmapis. Chaqa chay siñal kustumriqami unay rukuykillapakunamanta karan. Chaymi qamkunamaqa michka samana diyapimapis chay kustumritaqa rurankillapa.
Chaynu qamkuna Moise's mantakushannulla kumplinaykillapapaq nir samana diyapimapis uk ullqu wamrituwan chay siñal kustumrita rurarqa, ¿imapaqtaq nuqa uk runapa tukuy kwirpunta samana diyapi allichashaypaq piñakunkillapa?
Chayraykumi manaraq allita yach'arqa ama uktaqa kusalata uchachayllaparaqchu. Ashwanmi allita yach'ar, ima niytapis puytinkillapa nir.
Jerusale'n pwiblupi taqkunamanta wakinmi kaynu nir tapukayaqllapa: "¿Manachu kayta maskayanllapa wanuchinanllapapaq?
Chaypi wakmaqa tukuypa naypanpi rimayan. Piru manami mayqanpis willayanchu. Wak karguyjunkunapisch'i ¿Dyuspa Akrashan Cristun wak runaqa nir kriyishanllaparayku mana willanllapachu?
Nataq nuqanchikkuna-shuypaqami yach'anchikllapa maymantami kay runaqa nirmapis. Chaqa chiqap Dyuspa Akrashan Cristun shamutinqa, mana mayqanpis yach'anqachu maymantami shamun nirmapis".
Chaynu nitinllapa uyaparmi Jesusqa Dyusta adurananllapa wasipi yach'achikuyarqa, kusa jwirtita kaynu niran: "¡Chayqach'i qamkunaqa riqsimayankillapaqa maymantami kani nirmapis! Piru manami nuqa munashaynullachu shamusha kani. Ashwanmi uk kach'amasha katin shamusha kani. Payqami kusa allinla, chaynulla imatapis karanta ima ruran. Chaynu katinmi qamkunaqa mana riqsinkillapachu.
Nataq nuqa-shuypaqami allita riqsini paymanta shamushayrayku. Chaqa paymi kay pachamanqa kach'amasha" nir.
Chaynu nitinmi, aypar wanuchinaranllapa. Piru manami mayqanlapis puytiranllapachu. Chaqa manaraqmi wanunanpaq urachu karan.
Nataq kusala achkami wakinkunaqa kriyiranllapa paypiqa. Chaymi kaynu niyaranllapa: --¿Dyuspa Akrashan Cristun shamurqachu, kay runa mana ruraypaq imakunata, milagrukunata rurayashanmantaqa masta rurayanqa? nir.
Fariseukunami, wakin runakuna Jesuspaq rimaqta uyaparanllapa. Chaymi, paykunaqa kurakunapa mantaqninkunata, Dyusta adurananllapa wasipi wakin kuytakuqkunata kach'aranllapa, Jesusta aypananllapapaq.
Piru Jesusqa niran: --Qamkunawanqami mana unaylatanachu kashaq. Chaymi ashwan tikrakashaqna chay mayqanch'i kach'amaran chayman.
Chaynami qamkunaqa kusalata maskamarpis mana tarimankillapachu. Chaqa manami chay kayashaymanqa riyta puytinkillapachu nir.
Chaynu nitinmi, Israelmanta karguyjunkunaqa, paynin paynin kaynu ninakuqllapa: "¿Maymantaq kayqa riyanqa, nuqanchikkuna mana tarinapaqqa? ¿Manaqachu riyanqa Israelmanta runakuna uklaw pachakunapi shikwakasha tan chaykunaman, chaypina mana Israelmanta kaqkunata yach'achiq?
¿Ima nishaq nirtaq niyanqa: 'Qamkunaqami maskamarpis mana tarimankillapachu', 'Chaqa nuqa kayashaymanqa mana puytinkillapachu riyta' nirqa?"
Chay fyista tukukanan diyami kusala mas allin karan. Chaymi Jesusqa chay diyapi sharir kusa jwirtita kaynu niran: "Mayqan yakunaqqa, nuqaman shamunqa. Chaymi kriyirqa yakuta upyaq yupayna kanqa,
Dyus nitin iskribikashanpi nishannulla. Chaqa ninmi: Mayqanpis nuqapi kriyiqpa yarpuyninpiqami riyu yaku riq yupay kanqa nir".
Chaynu nirqami Jesusqa yach'achikuyaran, paypi kriyiqkunaqashi Dyuspa Santu Ispiritunwanna kanqallapa nir. Piru Jesu's manaraq wanur kawsamusha katinmi, Tayta Dyuspa Santu Ispiritunqa manaraq kriyiqkunawanchu karan.
Chaymantami wakin runakuna Jesu's nishanta uyaparqa, kaynu niyaranllapa: --Chiqaptami kay runaqa Dyuspa uk rimaqnin shamunanpaq karan chay, nir.
Ukkunaqa niqllapa: --Kaymi Dyuspa Akrashan Cristun nir. Piru ukkunaqa niqllapa: --¡Manami! Chaqa Dyuspa Akrashan Cristunqami mana Galileamantachu kayta puytin.
Chaqa Dyus nitin iskribikashakunapimi nin: 'Dyuspa Akrashan Cristunqashi unay gubyirnu Davidpa ayllunmanta kanqa. Chayshi David yupaylla Bele'n pwiblumanta kanqa' nir.
Chaynu nir Jesuspaq ukmanta ukmanta yarpurmi tukuyla runakuna limpu chiqanchanakuranllapa.
Chaynullami Dyusta adurananllapa wasipi wakin kuytakuqkunaqa, aypar prisunayaqllapa. Piru manami mayqanpis chaynuqa ruraranllapachu.
Chaymantami Dyusta adurananllapa wasipi kuytakuqkunaqa, tikrakar riranllapa fariseo runakuna, kurakunapa mantaqninkuna kayashanllapaman. Chaymi tapuranllapa: --¿Imapaqtaq mana apamushaykillapa? nir.
Paykunaqa niranllapa: --Mana mayqanpis chay runa yupay kusa shumaqtaqa rimashachu nir.
Chaymi, chay fariseo runakunaqa, niranllapa: --¿Qamkunapischu dijakatkillapa llullachishushallapa?
Manaqachu ¿paypi mayqannin mantaqninchikllapa, manaqa wakin fariseo masinchikkunapis 'Dyuspa Akrashan Cristun' nir kriyishallapa?
Piru, chay runakuna Dyus nitin Moise's mantakushankunata mana intrakarmi, Jesustaqa 'Dyuspa Akrashan Cristun' ninllapa. Chayraykumi Dyus paykunataqa kastiganqa.
Chaymi fariseo runakunamanta Nicodemo, uk tuta Jesusta rikaq risha karan chayqa, niran:
--Nuqanchikkunapaq Dyus unay mantakushanpimi nin: Manashi mayqan runatapis ima niytapis puytinchikchu, puntata paypaq mana imata rurasha nir yach'ar, uyapasha ima karqa.
Chaynu nitinmi, wakinkunaqa niranllapa: --¿Qampischu Galileamanta kanki? Dyus nitin iskribikashakunatami allita liyiy. Chaynumi yach'anki Galileamantaqa Dyuspa uk rimaqninqa mana kayta puytinchu nir.
Chaymantami wasinman riranllapana.

Nataq Jesusqami Olivos sirkaman riran.
Allaqmanta achkiyatinnaqa qashan riran Dyusta adurananllapa wasiman. Chaypimi runakuna payman qimikatin, chaylapi tar yach'achikuq qallariran.
Chaymi chaymanqa, Moise's mantakushanta yach'ar yach'achikuqkuna, fariseo runakunaqa uk warmi ukwan ukwan punuqta tarishanllapata aparanllapa. Chaymantami chay warmitaqa tukuypa ch'aypinpi shachir,
Jesustaqa niranllapa: --Yach'achikuq Taytituy, kay warmimi runan kaqta ingañar, uk runawan punuqta tarisha kanillapa.
Chaqa Dyus nitin Moise's iskribishanpimi nin: Waknu tukuq warmitaqashi rumillawan sitar wanuchiypaq. ¿Qam-shuypaqa ima ninkitaq? nir.
Paykunaqami chaynuqa tapuranllapa Jesu's ima mana allinta rimatinqa, chaylapaqna uchachananllapapaq. Piru Jesusqa piratar didunwan pachapi iskribiq ch'urakaran.
Chaymanta mas tapuyatinllapami, Jesusqa das sharir niran: --Qamkunamanta mayqannikillapa mana uchayjun kaqmi naypaqtaqa sitanqa nir.
Chaynu nirqami, qashan piratar iskribiq ch'urakaran pachapiqa.
Chaynu nitin uyaparmi, kusa uchayjun kashanllaparayku pinqakur ukninpis ukninpis chay runakunaqa riq qallariranllapa. Ashwanmi chay puntata riqkunaqa mas rukukaqkuna karan. Chaynumi tukuyla ritinnaqa chay warmiqa paylana kidasha karan. Chaymi Jesusqa,
piratayashanmanta alsakamur tapuran: --Mamitay, ¿maypitaq chay runakuna uchachashuqkunaqa? ¿Manachu mayqanninpis sitashuran? nir.
Warmisitaqa niran: --Manami Taytituy. Chaymi Jesusqa niran: --Nuqapismi mana sitashaykichu. Ashwanmi kananqa rikuyna. Piru amanami uchakunkinachu nir.
Chaymantami Jesusqa qashanpis runakunata willaq qallariran kaynu nir: --Nuqami tukuypa achkirachikuqnin kani. Chaymi mayqanpis nuqata kasumaqqa, achkiraqlapina kawsanqa. Chaynuqami manana maydiyapis tutaparaqpinachu kawsanqallapa.
Chaynu Jesu's nitinmi, fariseo runakunaqa niran: --Qamqami chaynuqa qamllapaq rimayanki. Chaymi chay rimashaykiqa mana imapaqpis sirbinchu nir.
Chaynu nitinllapami, Jesusqa niran: --Nuqa rimashayqami chiqap, michka nuqallapaq rimatiymapis. Chaqa, nuqami yach'ani maymanta shamusha kani, maymanmi riyani nirmapis. Nataq qamkuna-shuypaqa mana yach'ankillapachu nuqapaqqa, maymantami kani, maymanmi riyani nirmapis.
Qamkunami runakuna munashannulla rikar uchachamankillapa. Nataq nuqa-shuypaqami mana mayqantapis uchachanichu yanqa illaqmantaqa.
Piru mayqanta allita rikar yach'arqami, Dyus munashannulla chiqapta rikar yach'ashaq. Chaqa manari nuqalachu chaytaqa rurashaq. Ashwanmi Taytay Dyus nuqata kach'amaqwan pulla runakunataqa allita rikar yach'ashaqllapa.
Chaqa Moise's qamkunapaq mantakushanpimi kaynu nin: 'Imapaqpis ishkay tistigukuna chayllata rimatinshi ima nishanllapapis sirbin' nir.
Chaynu katinmi, nuqapis nuqallapaq rimarqa, uk tistigu kani. Chaynulla Taytay kach'amasha chay paypis, nuqapaq rimarqa paypis uk tistigu. Chaymi chay rimashaykunapaqqa, ishkay tistigukunana kanillapa Taytaywanqa nir.
Chaynu nitinmi tapuranllapa: --¿Maypitaq Taytaykiqa? nir. Jesusqa niran: --Qamkunaqami mana riqsimankillapachu. Chaynulla Taytaytapis mana riqsinkillapachu. Chaqa nuqata riqsimayarllapaqa, Taytaytapis riqsiyankimanllapa nir.
Tukuy kaykunataqami Jesusqa Dyusta adurananllapa wasipi yach'achikuran, chay ufrindata ch'urananllapa kajunkuna tanan kwartupi. Piru, manami mayqanpis paytaqa ayparanllapachu. Chaqa manaraqmi chaynu kananpaq uraqa ch'amusharaqchu karan.
Chaymantami Jesusqa qashan paykunataqa niran: --Nuqaqami riyanina. Chaynu ritiymi qamkunaqa maskamankillapa. Piru manami tarimankillapanachu. Chaymi chay uchaykillapallawanna tukuy tyimpupaq wanunkillapa. Chaqa nuqa rishaymanqami qamkunaqa mana riyta puytinkillapachu nir.
Chaymi Israelmanta karguyjunkunaqa niranllapa: --¿Wakqa paylla wanuyta munarchu imataq nimayanchikllapa pay riyashanmanqa mana riyta puytishunllapachu, nirqa? nir.
Chaymi Jesusqa niranpis: --Qamkunaqami kaymanta kankillapa. Nataq nuqaqami unaq syilumanta kani. Chaynulla qamkunaqami kay pachapi, Dyusta mana riqsiqkunamanta kankillapa. Nataq nuqaqa mana kay pachamantachu kani.
Chayraykumi nishurayllapa uchaykillaparayku wanunkillapa nirqa. Chaqa nuqata 'Pimi kani' nir, mana kriyimarllapaqa, uchaykillaparayku wanunkillapa tukuy tyimpupaqna nir.
Chaynu nitinmi, tapuranllapa: --¿Pitaq qamqa kanki? nir. Jesusqa niran: --Nuqaqami puntamanta-pacha willashushallapana kani.
Nuqapami kan achka qamkunapaq rimanaypaq, imanumi kankillapa nir rikar yach'ashushallapana kar. Nuqa willashushayllapaqami chiqap. Chaqa nuqata kach'amasha chayqami, chiqapta riman. Chaymi nuqa willashushayllapaqa, chaylla chay kach'amasha nishanwanqa nir.
Piru paykunaqami, mana intrakaranllapachu Taytan Dyuspaq chaynu parlatinllapamapis.
Chayraykumi Jesusqa niran: --Qamkunaqa, Dyusmanta Shamuq Runata unaqman alsaraq, riqsinkillapa Dyusmanta shamusha kasha nirqa. Chaynullami yach'ankillapa manami imatapis nuqallaqa ruranichu nir. Ashwanmi rimani Taytay Dyus yach'achimashanlata.
Chaqa nuqata kach'amaq Taytayqami, nuqawan. Chaymi, mana nuqalataqa dijamashachu. Chaqa nuqaqami pay munashannulata rurani nir.
Chaynu Jesu's nitinmi, kusa achka runakuna kriyiranllapa paypiqa.
Jesusmi chay Israelmanta runakuna paypi kriyishakunataqa kaynu niran: --Qamkuna, nuqa nishaykunapi kriyishaykillapanulla kawsarqami, chiqap yach'akuqniykunana kankillapa.
Chaynulla chay chiqap kaqtana riqsinkillapa. Chaymi ashwan chay chiqap kaqqa tukuy imamanta washashunqallapa.
Chaynu Jesu's nitinmi, paykunaqa niranllapa: --Nuqakunaqami unay rukuyllapa Abrahampa ayllunmanta kanillapa. Chaynu karmi mana mayqanpa sirbiqninlamapischu kasha kanillapa. Piru, ¿imapaqtaq qamqa ninki tukuy imamanta washakankillapa nirqa?
Jesusqa niran: --Chiqaptami nishaykillapa: Tukuy uchakuqkunaqami chay uchapaqa sirbikuqninna.
Chaqa uk sirbikuqmaqa uk wasipiqa mana tukuy tyimpupaqqa kidayta puytinchu. Piru chay wasimanta kaqpa wamran-shuypaqami, tukuy tyimpupaqna wasinpiqa kidan.
Chaynullami Dyuspa Wamran tukuy imamanta washashutinllapaqa, chiqaptana washakasha kankillapa.
Nuqaqami yach'ani qamkunaqa Abrahampa ayllunmanta kankillapa nirmapis. Piru, qamkunami nuqa nishushayllapata mana kasunashaykillaparayku wanuchimanayankillapa.
Chaqa nuqami, Taytay willamashanta, rikachimashanta qamkunataqa willashunillapa. Piru qamkuna-shuypaqami chay uk taytaykillapa nishanta uyar, munashanlata rurankillapa nir.
Chaymi, paykunaqa niranllapa: --¡Taytayllapaqami rukuyllapa Abraham karan! Chaynu nitinllapami Jesusqa niran: --Qamkuna chiqapta Abrahampa wamrankuna karqa, pay rurashankunallata rurayankimanllapa.
Piru qamkunaqami manana imanutaq Abraham allinlata ruraq chaynunachu kawsankillapa. Chaymi ashwan nuqa, Dyus willamashanta karanta willashutiyllapamapis qamkunaqa wanuchimanayankillapa.
Chaynuqami qamkunaqa chay uk taytaykillapa munashannullata rurayankillapa nir. Chaynu Jesu's nitinmi, paykunaqa niranllapa: --Manami mayqanpa jwira wamranchu kanillapa. Nuqakunaqami uk Taytayjunla kanillapa. ¡Payqami Taytayllapa Dyus! nir.
Chaynu nitinllapaqa, Jesusqa niran: --Chiqapta Taytay Dyus, taytaykillapa katinqa, nuqata munamayankimanllapa. Chaqa nuqaqami kaypi kani Dyusmanta shamushayrayku. Manami munashayllamantachu shamusha kani. Ashwanmi Taytay Dyus kach'amasha kay pachaman shamunaypaqqa.
¿Imapaqtaq qamkunaqa mana intrakayta puytinkillapa nuqa willashutiyllapaqa? Piru qamkunaqami rimashayta mana uyakunashaykillaparayku, mana intrakankillapachu.
Qamkunapa taytaykillapaqami dyablu. Chaymi, paypa kaqninkuna kar munashanlata rurankillapa. Chaqa dyabluqami qallarishanmanta-pacha wanuchikuq karan. Chaynulla chay chiqap kaqpi kayta mana puytishanrayku, mana imalatapis karantaqa rimanchu. Chaymi imata rimarpis tukuyta llullakurla riman. Chaynu kashanraykumi tukuy llulla rimaqpaqa taytan.
"Piru nuqa karanta rimatiymapis, qamkunaqa mana kriyimankillapachu.
Mabir ¿mayqannikillapataq nuqata qamqa uchayjun kanki nimayta puytinkillapa? Nuqa karanlata rimatiyqa, ¿imapaqtaq mana kriyimankillapa?
Chaqa Dyusmanta kaqkunaqami, Dyus rimashankunata uyakur kasunllapa. Piru qamkunaqami mana Dyusmanta kashaykillaparayku, mana uyakunankillapalamapischu".
Chaymantaqa chay Israelmanta karguyjunkunaqa niranllapa: --Qamqami chay Samariamanta runa, chaynulla dyablupa yarpuyninwan kanki nirqa, manami pantarchu karanta willashuyanillapa.
Jesusqa niran: --Manami ima dyablupa yarpuyninwanmapischu kani. Ashwanmi tukuy imatapis rurani Taytayta rispitar kasushayrayku. Nataq qamkuna-shuypaqami mana kasumankillapachu.
Piru nuqaqa manami alabamanaykillapataqa ministinichu. Ashwan Taytaymi chaynu kanantaqa munan. Chaqa Paymi tukuyta allita rikar yach'anqa.
Chiqaptami nishaykillapa: Mayqanpis nuqa rimashayta chiqapta kasur kawsaqkunaqami mana wanurchu tukuy tyimpupaqna kawsanqallapa nir.
Chaynu nitinmi, Israelmanta karguyjunkunaqa niranllapa: --Kanan-shuypaqami chiqaptana yach'anillapa qamqa chiqapta dyablupa yarpuyninwan kanki nirqa. Chaqa Abraham, chaynulla Dyuspa wakin rimaqninkunapismi wanuranllapa. Nataq qam-shuypaqa ninki: 'Nuqa rimashayta kasuqkunaqami mana wanurchu tukuy tyimpupaqna kawsanqallapa' nir.
¿Manaqachu qamqa taytayllapa Abrahammanta mas kanki? Paymi wanuran. Chaynulla Dyuspa rimaqninkunapismi wanuranllapa. ¿Imanu runa kaytataq qamqa munanki? nir.
Jesusqa niran: --Nuqalla alabakanaypaq rimayatiyqami, chay rimashayqa mana imapaqpis sirbinmanchu. Nataq chay alabamaq chayqami Taytay, chay mayqantach'i qamkuna Dyusniy niyashaykillapalla.
Piru qamkunaqami mana paytaqa riqsinkillapachu. Nataq nuqa-shuypaqa allita riqsini. Piru imanupi paytaqa mana riqsinichu niyar-shuypaqami, nuqapis kusala llulla kayman qamkuna yupaylla. Chaqa chaynu chiqapta riqsiq karmi, pay rimashankunata intrakar kasur ima kawsani.
Nataq unay rukuykillapa Abrahamqami nuqa imanu shamunaypaq nir rikananpaq kar, rikashanrayku kusalata aligriyaran nir.
Chaynu nitinmi, Israelmanta karguyjunkunaqa, Jesustaqa kaynu niranllapa: --Manami sinkwinta añuyjunlamapischu kanki. ¿Piru ninki Abrahamta rikasha kani nir?
Chaynu nitinllapami, Jesusqa niran: --Chiqaptami nishaykillapa: Nuqaqami Abraham manaraq kayatin, karayllana nir.
Chaynu nitinqa, Israelmanta karguyjunkunaqa rumikunata ayparanllapa Jesusta sitananllapapaq. Piru payqami runakunapa rurinta pakakuqnulla Dyusta adurananllapa wasimantaqa lluqshiran.

Chaymanta uk lugarta pasayarnaqa, Jesusqa rikaran uk runa nasishanmanta-pacha syigu kaqta.
Chaymi yach'akuqninkunaqa Jesustaqa kaynu nir tapuranllapa: --Yach'achikuq Taytituy, ¿imaraykutaq kay runaqa syigu nasisha kasha kanqa, taytankunapa uchanraykuchu, manaqachu paypa uchanrayku?
Chaynu taputinllapami, Jesusqa niran: --Manami paypa uchanrayku, chaynulla taytankunapa uchanraykuchu chaynuqa nasisha. Ashwanmi chaynuqa nasisha karan pay alliyatin rikar, Tayta Dyuspaq allita yach'ananllapapaq.
Chayraykumi achkilla katinraq chay kach'amasha kaqpa trabajuntaqa rurashunllapa. Chaqa tutapananpaq urami ch'amunqana. Chaynu tutapatinqami manana mayqanpis trabajanqanachu.
Chaqa nuqa kay pachapi karllaraqmi, tukuypa achkirachikuqnin kani nir.
Chaynu nirnaqami Jesusqa pachaman tuqakur, tuqayninwan lluchkitata rurar, chay syigupa nawinta
salar kaynu niran: --Rir paqakuy Siloe' shutiq quch'api. (Siloimi, rimayninchikpiqa munan niyta 'Kach'amusha' nir). Chaymi chay syiguqa rir paqakurqa, rikakurna tikrakamuran.
Piru paytaqami chay yatanpi taqkuna, chaynulla wakinkunapis unaylla rikasha karanllapa limusnata mañakur taqta. Chaymi chay runakunaqa kaynu ninakuqllapa: "¿Manachu kay runaqa limusnata mañakur taq chay?" nir.
Ukkunaqa niyaqllapa: "Chiqaptami pay" nir. Ukkuna-shuypaqa niyaqllapa: "Manami paychu. Michka kusa paynu karmapis" nir. Piru chay alliyasha runaqami niyaq: "Ari', nuqami kani" nir.
Chaymi tapuranllapa: --¿Imanutaq kananqa rikakuyta puytinki? nir.
Chay alliyasha chayqa, niran: --Chay runa Jesu's shutiqmi pachalapi tuqayninwan lluchkitata rurar, nawiyta salar nimaran: 'Rir chay quch'a Siloe' shutiqpi paqakuy' nir. Chaynu nimatin paqakurmi, rikakuyta puytirayna.
Chaymi qashan tapuranllapa kaynu nir: --¿Maypitaq chay runaqa? Payqami niran: --Manami yach'anichu nir.
-
Jesusqami samana diyapi lluchkitata rurar, chay syigu runata allichashanqa karan. Chaymi, unay syigu kasha runataqa aparanllapa fariseukunaman.
Chaymantami, paykunaqa tapuranllapa: --¿Imanutaq kananqa rikakuyta puytinkina? nir. Payqami niran: --Nawiyta lluchkitawan salatin, rir paqakushaymanta-pachami kananqa rikakunina.
Wakin fariseo runakunaqami niranllapa: --Chayta rurashaqami mana Dyusmanta Shamuq Runachu kanqa. Chaqa manari samana diyamatapis kwintachayanchu nir. Piru ukkunaqami niyaqllapa: --¿Uk runa uchayjunqami chay mana ruraypaq milagrukunataqa mana rurayta puytinmanchu? Chaynu ukmanta ukmanta rimarmi, mana chayllatanachu yarpuyaqllapa.
Chaymi qashan kaynu nir tapuranllapa chay unay syigu karan chay runataqa: --Kanan rikakunaykipaq allichashushanraykuqa, ¿imaninkitaq paypaqqa? Payqa niran: --Nuqami nini, Dyuspa uk rimaqnin kanqa nir.
Piru Israelmanta karguyjunkunaqami mana kriyinaranllapachu chiqap syigu kasha kanqa nirqa. Chaymi, taytankunata qayachimuranllapa.
Chaymi kaynu nir tapuranllapa: --¿Kayqachu wamraykillapa? ¿Manachu qamkunaqa niraykillapa syigu nasiran nir? ¿Imanutaq kananqa rikakuyta puytin? nir.
Chaynu taputinllapami, taytankunaqa niranllapa: --Yach'anillapami payqa wamrayllapa syigu nasisha karan chay nir.
Piru manami yach'anillapachu imanumi kananqa rikakuyta puytinna, chaynulla mayqanmi allichasha nirmapis. Dijur payta tapuyllapa willashunqallapa. Chaqa paypismi byiju runana nir.
Chaynuqami taytankunaqa rimaranllapa manchakushanllaparayku. Chaqa Israelmanta karguyjunkunaqami parlasha karanllapa, mayqanpis Jesusta Dyuspa Akrashan Cristun nir kriyiqtaqa chay tantakananllapa wasimanta itakunanllapapaq nir.
Chayraykumi, taytankunaqa kaynu niranllapa: "Dijur payta tapuyllapa. Chaqa payqami byiju runana" nirqa.
Chaymantami chay Israelmanta karguyjunkunaqa, qashan chay syigu alliyashataqa, qayamur tapuranllapa: --Chiqapta Dyuspa naypanpi jurar willamayllapa. Chaqa nuqakunaqami yach'anillapa chay allichashusha runaqami kusala uchayjun nir.
Chaynu taputinllapami, payqa niran: --Nuqaqami mana yach'anichu uchayjun mana uchayjun nirmapis. Nataq nuqaqami yach'ani syigu karay, piru kananqami rikakunina nir.
Chaynu nitinmi, qashan tapuranllapa: --¿Imanutaq rurashuran? ¿Imatataq ruraran rikakunaykipaqqa? nir.
Payqa niran: --Willashurayllapanami, ¿manachu intrakankillapa? ¿Imapaqtaq qashan willashunayta munankillapa? ¿Manaqachu qamkunapis paypa yach'akuqninna kanayankillapa? nir.
Chaynu nitinmi, kusata musyar niranllapa: --Qamqami chay runapa yach'akuqninna kanki. Nataq nuqakuna-shuypaqa Moisespa yach'akuqnin kanillapa.
Chaqa allitami yach'anillapa, Dyusmi Moisestaqa willaran nir. Piru chay runapaq-shuypaqami mana yach'anillapachu maymantami rikarimusha nirmapis.
Chaynu nitinllapami, chay runaqa niran: --¡Imanutaq kayqa kanqa! Qamkunaqa mana yach'ankillapachu maymantami chay runaqa nirmapis. Piru nuqata-shuypaqami syigu kashaymanta allichamashana.
Allita yach'ashanchikllapanu, uk uchasapataqami Dyusqa michka mañakutinmapis mana uyapanchu. Ashwanmi paylata sirbir, munashanta ruraqkunalatami uyapan.
Manami maydiyapis uyashanchikllapachu, uk runa nasishanmanta-pacha syigu kaqta uk runa allichasha nirqa.
Chaqa chay runa, Dyusmanta mana shamusha karqa, manami imatapis rurayta puytiyanmanchu nir.
Chaynu nitinmi, niranllapa: --Qam kusala uchayjun nasisha karmapischu, ¿nuqakunata yach'achimanayankillapa? nir. Chaynu nirmi, chay tantakananllapa wasimantaqa itakuranllapana.
Chaymantami Jesusqa yach'aran chay tantakananllapa wasimanta itakushallapa chay syigu kayar alliyasha runataqa nir. Chaymi, payta tarirqa Jesusqa kaynu nir tapuran: --¿Qamqachu kriyinki Dyusmanta Shamuq Runapiqa? nir.
Chaymi chay runituqa niran: --Taytituy, mayqantaq payqa willamay, nuqa kriyinaypaq nir.
Jesusqa niran: --Rikashaykinami. Nuqami kani. Nuqallawanmi parlayanki nir.
Chaymantami chay runaqa, Jesuspa naypanpi qunqurikur kaynu niran: --Kriyinimi qampi Taytituy nir.
Chaymantami Jesusqa niran: --Nuqami kay pachaman shamusha kani tukuyta allita rikar yach'anaypaq. Chaynulla syigukunaqa rikakunanpaq. Nataq chay rikakuqkuna-shuypaqa amana rikakunanpaqnachu nir.
Chaynu Jesu's nitinmi, wakin fariseo runakuna chaypi kar, uyakuqkunaqa niranllapa: --¿Nuqakunapischu syigukuna kanillapa? nir.
Jesusqa niran: --Qamkuna syigukuna karllapaqa, manami uchayjunchu kankimanllapa. Piru rikakuni nishaykillaparayku, ashwan uchayjun kankillapa nir.

Jesusqami niranpis: "Chiqaptami nishaykillapa: Mayqanpis uyshakunapa chikrunman mana punkunta yaykur uklawta yaykuqqami, upallala suwakuqkuna, imanullapis amalas suwakuqkuna ima.
Piru chikruman chay punkunlata yaykuq-shuypaqami, chay uyshakunapaqa michikuqnin kar kuytan.
Chaymi, punkupi kuytakuqqa punkuta kich'atin, chay michikuqqa uyshankunataqa shutinllapi qayatin, rimayninlamanta riqsin. Chaynumi uyshankunataqa chikrunmanta lluqshichinna.
Chaymanta tukuynin uyshankuna lluqshitinnaqa, michikuqninqa naypanta rin. Nataq chay uyshankuna-shuypaqa ikinlata rin. Chaqa rimayninlamantari riqsin michikuqnintaqa.
Piru, mayqan mana riqsishanpa ikintaqami mana rinchu. Ashwanmi paymantaqa alsakan. Chaqa manari riqsinchu rimayninlamatapis".
Chaynu nir Jesu's kay kumparasyunwan willatinmapismi, chay uyakuqkunaqa mana intrakaranllapachu ima nishaq nirmi chaynu niyan nirmapis.
Chaymantami Jesusqa qashan kaynu niran: "Chiqaptami nishaykillapa: Nuqami chay uyshakuna chikrunman yaykunan punku kani.
Piru tukuy nuqamanta naypaqta shamuqkunaqami upallala suwakuqkuna, chaynulla imanullapis amalas suwakuqkuna ima karanllapa. Chaymi, chay uyshitaykunaqa mana kasuranllapachu paykunataqa.
Nishushayllapanu, nuqami chay chikrunpa punkunqa kani. Chaymi mayqanpis nuqapi kriyishanrayku chay punkuta yaykuqqa washakashana kanqa. Chaynuqami, imanutaq uk uyshamaqa chikrunman yaykur, lluqshimur, rir kusala shumaq qiwata tarin, chaynuna kanqa.
"Suwakuqkunaqami shamun suwakuq, wanuchikuq, pantachikuq ima. Piru nuqa-shuypaqami shamusha kani, nuqapi kriyiqkunata bidanta qutiy kusa achkata kusichakuq yupay kusa aligrila tukuy tyimpupaqna kawsananllapapaq.
Nuqami uyshakunapa chiqap michiqninqa kani. Chaqa chay chiqap michikuqqami uyshankunata washananrayku wanunmapis.
Piru wakin michikuqkunaqami qillayta ganananlapaq michikunllapa. Chaynu karmi kusala atun surru shamuqta rikarqa, uyshakunamatapis dijar alsakan mana washarlamapischu. Chaqa chiqaptaqari chay uyshakunapaqa mana chiqap michikuqninchu. Chaynulla chay uyshakunapis mana paypachu. Chaymi chay atun surru, uyshakunata aypaq shamutinqa, uyshakunaqa wakta kayta shikwakar rinllapa.
Chaynumi chay michikuq qillaylapaq yarpur michikuqqa alsakan. Chaqa qillaylapaqri yarpur, uyshakunata-shuypaqa mana kwintachanchu.
-
"Piru nuqa-shuypaqami uyshakunapa chiqap michikuqnin kani. Chaymi, imanutaq Taytayqa nuqata riqsiman chaynullami nuqapis paytaqa riqsini. Chaynulla uyshaykunatapis riqsitiy, paykunapis riqsimanllapa. Chayraykumi uyshaykunata washanayraykuqa wanushaq ima.
Uklawpipismi kan uyshaykunaqa. Piru paykunaqami mana chay chikrullamantachu. Chaymi paykunatapis kaymanna apamushaq. Chaynuqami paykunapis nuqatana kasumatinqa tukuyla uk chikrulamanta yupayna kanqallapa. Chaymi ashwan uk michikuqniyjunlana kanqallapa tukuyla.
"Taytaymi nuqataqa kusalata munaman. Chaqa uyshaykunaraykumi wanur, chaymanta kawsamushaq.
Piru manami mayqan runa wanunaypaq nishanraykuchu wanuyani. Ashwanmi nuqalla chaynu pasananpaqqa yarpusha kani. Chaqa nuqaqami wanur chaymanta qashan kawsamunaypaqna kani. Chaynu ruranaypaqmi Taytayqa nimasha" nir.
Tukuy chaykunata Jesu's rimatinmi, chay Israelmanta karguyjunkunaqa, qashan ukmanta ukmanta yarpupakur chiqanchanakuranllapa.
Piru paykunamanta achkami niyaranllapa: --¿Imapaqta waktaqa kasuyankillapa? Wakqami dyablupa yarpuyninwan kar yaruyasha, nir.
Nataq ukkunaqa niyaqllapa: --Mayqanpis dyablupa yarpuyninwan karqa, manami waknuqa rimayanmanchu. ¿Manaqachu uk dyablupis allichayta puytinman syigukunata? nir.
Jerusale'n pwiblupimi unayqa, Israel runakuna Dyusta adurananllapa wasita kamkachir, qasay tyimpupi Dyusman mañakuranllapa paypaqna kananpaq nir. Chaymi chayta yarpur añu añu chay qasay tyimpullapi fyistata ruraqllapa.
Chay diyakunami Jesusqa Dyusta adurananllapa wasipi, Salomonpa kurridurnin niqllapa chaypi puriyatin,
Israelmanta karguyjunkunaqa paypa ridurninman qimikar kaynu nir tapuranllapa: --¿Maydiyakamantaq willamayankillapaqa mayqanmi kanki nirqa? Chiqapta Dyuspa Akrashan Cristun karqa, kananlla willamayllapana nir.
Jesusqa niran: --Willashurayllapami qamkunataqa. Piru manami kriyimaraykillapachu. Chaqa Taytay nimashannulla imatapis rurarqami, allitana intrachishunillapa mayqanmi kani nirmapis.
Piru qamkunaqami mana kriyinkillapachu, mana uyshaykunapa wakinnin kashaykillaparayku.
Chaqa uyshaykunaqami rimanaylamanta riqsimar, pullayna rinllapa. Chaynullami nuqapis paykunata riqsini.
Chaymi paykunataqa mana tukukaq tukuy tyimpu kawsaytana qushaq. Chaynuqami manana mayqanpis kitamanqachu.
Chaqa Taytay tukuymanta kusalata puytiqmi uyshitaykunataqa qumasha. Chaymi Taytay akrashantaqa mana mayqanpis kitayta puytinqachu.
Taytaywan nuqaqami, ukla kanillapa nir.
Chaynu Jesu's nitinmi, Israelmanta karguyjunkunaqa qashan rumikunata ayparanllapa sitananllapapaq.
Piru Jesusqa niran: --Taytaypa pudirninwanmi kusala achka allin imakunata naypaykillapapi rurasha kani. ¿Chay mayqayninpaqtaq sitamanayankillapa? nir.
Chaynu Jesu's nitinmi, Israelmanta karguyjunkunaqa niranllapa: --Manami allinkunata rurashaykipaqchu sitashuyanillapa. Ashwanmi sitashuyanillapa Tayta Dyuspaq kusala mana allinta rimashaykirayku. Chaqa runala karmapismi 'Nuqaqa Dyuswanqa chaylla kani' nirqa Dyusnu tukuyanki nir.
Jesusqa paykunata niran: --Dyus nitinmi, qamkunapaq kaynu nir iskribiran: 'Nuqami nini dyuskuna kankillapa' nir.
Allita yach'ashanchikllapanu chay iskribikashakunaqami chiqap. Chaqa Tayta Dyusqami paylla, paypa rimayninta intrakaqkunataqa, 'dyuskuna kankillapa' niran.
Piru nuqamataqami Taytay Dyusqa paylla akrar kay pachaman kach'amaran. Chaynu kar nuqaqa Dyuspa Wamran kani nishushayllapapaqqa, ¿imapaqtaq Dyuspaqqa mana allintachu rimanki ninkillapaqa?
Taytay rurashankunata mana rurayatiyqa, amari kriyimayllapachu.
Piru Taytaypa ruranankunata ruratiy mana nuqata kriyimarllapamapis, chay rurashaykunalapimapis kriyiyllapa, allita yach'anaykillapapaq Taytaywan nuqaqa chaylla kanillapa nir.
Chaynu Jesu's nitinmi, qashan paykunaqa aypanaranllapa. Piru Jesusqami alsakar riran.
Chaymantami Jesu's tikrakar rir, riyu Jordanpa chimpanman ch'ar chaypi kidaran, chay maypich'i Shutichikuq Juan unay shutichikuq chaypi.
Piru chaymanpismi, kusa achka runakuna rikaq rirllapa, kaynu niyaqllapa: --Shutichikuq Juan mana milagruta rurar imapis, kay runapaq nishanqami, chiqap kasha nir.
Chaymi chay lugarkunapiqa, achka kriyiranllapa Jesuspiqa.

Karanmi uk qishaq runa La'zaro shutiq. Payqami Mariapa, Martapa pwiblun Betaniamanta karan. Piru kay ishkay warmikunaqami Lazarupaqa ukninkuna karan.
Kay Lazarupa uknin Mariami Jesuspa ch'akinman mishki mutkiypaqla yakituta ich'ar, aqchanwan chakichisha karan.
Kay ishkay warmikunami, uknin La'zaro qishaq katin, kach'akuranllapa Jesusta kaynu nir willananllapapaq: --Taytituy, kusala munashayki amiguykimi qishaq nir.
Chaynu nitinllapa uyaparmi, Jesusqa niran: --Manami chay nanaywanqa wanunqachu. Ashwanmi chayqa chaynuqa pasayan imanumi Taytay Dyus, chaynulla Wamranpis kusala pudirniyjun nir yach'ar alabananllapapaq.
Piru Jesusqa, Martawan Mariata chaynulla Lazaruta michka kusata munaq karmapismi, mana chay diyaqa riranchu.
Chaymi ashwan La'zaro qishaq nitinllapamapis, ishkay diya mastaraq kidaran chay maypich'i karan chay lugarpiqa.
Chaymantami Jesusqa yach'akuqninkunata kaynu niran: --Rishunllapa qashan Judea lugarman nir.
Chaynu nitinmi, yach'akuqninkunaqa niranllapa: --Yach'achikuq Taytituy, manami maychu chay Israelmanta karguyjunkuna rumikunawan sitar wanuchishuyta kamashanllapaqa. Chaynumapischu, ¿qashan chay lugarman rinayanki?
Piru Jesusqa niran: --¿Manachu dusi urayjun uk diyaqa? Chaynu katinqa, mayqanpis unaq purirqa mana trumpisanchu, kay pachapi tukuypa achkirachikuqninchikllapa kashanrayku.
Nataq mayqanpis tuta puriqkunaqa trumpisan, achkirachikuqnin mana kashanrayku.
Chaynullami niranpis: --Amigunchik Lazarumi punusha. Chaymi rishaq rikch'achiq nir.
Chaynu nitinmi, yach'akuqninkunaqa niranllapa: --Taytituy, punusha karqami intrachimanchik alliyayanqana nir.
Piru Jesusqami, Lazaruqa punusha niyaran, wanushanrayku. Nataq yach'akuqninkunaqami yarpuranllapa La'zaro punusha katin waknuqa niyan nir.
Chaynu yarpuyatinllapami, Jesusqa allitana willar niran: --Lazaruqami wanusha.
Piru nuqa mana chaypi katiy wanushanraykumi kusalata aligriyani. Chaqa chaypiraq imata ruratiypis rikar allitana nuqapi kriyinkillapa. Chaymi ashwan rishunllapa rikaq.
Chaymantami, Tomasta milli niqllapa chayqa, wakin yach'akuq masinkunataqa niran: --Rishunllapa nuqanchikkunapis, paywan pulla wanunallapapaq, nir.
Chaymanta Jesu's ch'arqa yach'aran La'zaro pampakashanqa kwatru diyana nir.
Betania pwibluqami Jerusalenmanta yaqqa kimsa kilumitrupi yupay kashanrayku shipchanlapi karan.
Chaymi Israelmanta kusa achka runakunaqa risha karanllapa Martawan Mariata, watukur kunsulananllapapaq uknin wanushanrayku.
Chaymantami Martaqa yach'aran, Jesu's shamuyan nir. Chaymi lluqshir riran tariq. Nataq Mari'a-shuypaqa wasinlapi kidaran.
Marta, Jesusta tarirnaqa niran: --Taytituy, qam kaypi kasha katkiqa, ukniyqa mana wanunantachu.
Piru yach'ayani, kananmapis imata mañakutkiqa Dyusqa yanapashunqa nir.
Jesusqa niran: --Uknikiqami kawsamunqa nir.
Martaqa niran: --Ari', maydiya jwisyu diya ch'amutinqami, wanushakunawan pulla kawsamuyanqa nir yach'ayani.
Chaymi Jesusqa niran: --Nuqami tukuypa kawsachiqnin kani. Chaymi mayqanpis nuqapi kriyiqqa michka wanusha karmapis kawsamunqa.
Nataq mayqanpis kawsayarlla nuqapi kriyiqkuna-shuypaqa, manana tukuy tyimpupaqnaqa wanunqallapanachu. ¿Kriyinkichu chaynu nishutiyqa? nir.
Martaqa niran: --Ari' Taytituy. Nuqaqami kriyini qamqa Dyuspa Akrashan Cristun kanki, Dyuspa Wamran kay pachaman shamunanpaq karan chay, nir.
Chaynu nirnaqami, Martaqa riran uknin Mariata qayamuq. Chaymi uknintaqa uyarala kaynu nir willaran: --Yach'achimaqninchikmi chaypi qayashuyan nir.
Chaynu nitinmi, Mariaqa chay kutilla sharir riran Jesustaqa rikaq.
Piru Jesusqami, manaraq chay pwiblumanqa yaykusharaqchu karan. Ashwanmi chay maypich'i Martawan tarinakusha karan, chayllapiraq karan.
Chaynu Mari'a sharir utqaylla ritinqa, Israelmanta wakin runakuna kunsulaq ch'asha karan chaykunaqa ikinta riranllapa uknin pampakashanman riyanqa chaypi waqaq nir yarpur.
Chaymanta Mari'a, Jesu's kayashanman ch'arqa, naypanpi qunqurikur kaynu niran: --Taytituy, qam kaypi kasha katkiqa, ukniyqa mana wanunantachu nir.
Chaymantami Jesusqa Mariata, chaynulla Israelmanta runakuna Mariata kunsulaq rishakunapis waqaqta rikarqa kusala ukmanta llakiran.
Chaymi kaynu nir tapuran: --¿Maypitaq pamparaykillapa? Paykunaqa, --Shamur rikay Taytituy-- nitinllapa,
Jesusqa waqaran.
Chaymi Israelmanta runakunaqa niranllapa: --¡Rikayllapa alliplatari munayasha!
Piru paykunamanta wakinqa, niyaranllapa: --Kay runa, chay syiguta allichashaqachu ¿mana imallataqa rurayta puytisha kanman, La'zaro ama wanunanpaqqa? nir.
Chaymantami Jesusqa qashan kusa llakishala, La'zaro pampakashanman qimikaran. Chay La'zaro pampakashanqami uk atun mach'ay karan. Nataq chay yaykuna punkunqami kirparayaran uk paltalla rumiwan.
Chaymi Jesusqa niran: --Ashuchiyllapa kay rumitaqa, nir. Chaymi wanushapa uknin Martaqa, niran: --Taytituy, kusatanami asyayanqa. Chaqa kwatru diyanari wanushanqa nir.
Piru Jesusqa niran: --¿Manachu nishuray, nuqapi kriyitkiqami Tayta Dyuspa pudirnin mana ruraypaqkunata ruratin rikanki? nir.
Chaynu nitinmi, rumita ashuchiranllapa. Chaymi Jesusqa unaq syiluman chapakur, kaynu niran: "Taytay, payji nishuni. Chaqa qamqami uyapamashayki.
Piru nuqaqami allita yach'ani, qamta mañakushutiyqa imuraspis uyapamanki nir. Chaynuqami nishuni: Kay runakuna uyakuqkunaqa allitana yach'ananllapapaq, qammi kay pachamanqa kach'amashayki nir".
Chaynu nirqami, kusala jwirtita qayakuran: --¡La'zaro, lluqshimuy! nir.
Chaynu nitinmi wanusha karan chayqa lluqshimuran, ch'akin, makinmapis rach'pawan watakasha. Chaynulla qaqllanpis rach'pawan pampakasha ima. Chaymi Jesusqa niran: --Kach'ar dijayllapa rinqa, nir.
Tukuy Israelmanta runakuna Mariata yapar rishakuna, Jesu's Lazaruta kawsachimutin rikarqa, achka kriyiranllapa.
Piru wakinkuna-shuypaqami riranllapa fariseo runakunata willaq, Jesu's tukuy imata rurashantaqa.
Chaynu willatinllapami chay fariseukuna, kurakunapa mantaqninkunaqa tantakaranllapa chay kusa karguyjunkunaman. Chaymi kaynu niranllapa: --¿Imatataq rurashunllapa? Chay runaqami ashwan mas milagrukunata rurarna puriyan.
Chaqa dijashallapaqami tukuylana paypi kriyinqallapa. Chaymi ashwan chay Roma pwiblumanta karguyjunkunaqa shamur Dyusta adurananchikllapa wasita, chaynulla tukuyta limpu tukchimachuwanllapa nir.
Piru paykunamanta uk runa Caifa's shutiqmi, chay añukunapiqa kurakunapa punta mantaqnin karan. Chaymi kaynu niran: --Qamkunaqa mana imatapis yach'ankillapachu.
Chaynulla manami kwintata qukankillapachu. Chaqa chay pwiblunchikllapa tukukananmanta chaynulla tukuyla runakuna wanunanmantaqami uk runa wanunanpaqqa kusala allin nir.
Nataq Caifasqami mana pay munashanllamantachu chaynuqa rimaran. Chaqa chay añukunapi kurakunapa mantaqnin katin, Dyus rimachitin, rimaran Jesusqashi wanuyanqa tukuy Israel runakunata washananpaq nir.
Piru manami Israel runakunalapaqchu wanunanpaq karan. Ashwanmi payqa Dyuspa tukuy wakin wamrankuna kaqkunapaqpis wanunanpaq karan. Chaynuqami maymanta karmapis uklana kananllapapaq.
Chaymi chay diyamanta-pacha, Israelmanta karguyjunkunaqa Jesusta wanuchinanllapapaqna yarpuranllapa.
Chayraykumi Israelmanta karguyjunkunapa shutinpiqa, Jesusqa manana puriqchu. Chaynami chay Judeapa pwiblunkunamantaqa lluqshir riran uk chunllaq lugarpa shipchanpi uk pwiblu Efrai'n shutiqmanna. Chaymi chaypina kidaranllapa yach'akuqninkunawanqa.
Manami maychu karan Israelmanta runakunapa Pascua fyistanqa. Chaymi chay diyakunapiqa tukuyla Israel pwiblukunamanta kusala achka runakuna riyaqllapa Jerusalenman chay shumaqchakananllapa kustumrinta ruraqllapa manaraq fyista qallariyatin.
Chaynu Jerusalenpina karqami, kusalata Jesusta maskayaranllapa. Chaymi Dyusta adurananllapa wasipiqa ukninllapa ukninllapa kaynu nir tapunakuyaqllapa: "¿Imatataq yarpunkillapa? ¿Shamuyanqachu fyistamanqa, manaqachu mana?" nir.
Nataq, chay fariseukuna, kurakunapa mantaqninkuna-shuypaqa mantakusha karanllapa, mayqanpis Jesuspaq maypi nir yach'arqa, paykunata willatinllapa aypananllapapaq nir.

Saysi diya, Pascua fyistapaq faltayatinmi, Jesusqa chay kawsachimushan La'zaro tayashan Betaniaman riran.
Chaypiqami Jesusrayku mikuyta kamkachir, kunachikuranllapa mikunanllapapaq. Chaymi, Martaqa mikuyta misaman aypachikamuyaq. Nataq La'zaro-shuypaqa misapina Jesuswan pulla mikuyaqllapa.
Chaykamanqami, midya butilla kusa karu ch'aniyjun mishki mutkiypaqla nardo shutiq yakituta, Lazarupa uknin Mariaqa apamuran. Chaymi chaywanna Jesuspa ch'akinta paqastur, aqchanwan chakichiran. Chaymi, chay wasi kayashanllapamapis kusala shumaq mishkita asyayarna kidaran.
Chaymantami, yach'akuqninkunapa uknin [Simonpa wamran] Judas Iscariote, Jesusta kuntrankunaman qukunanpaq karan chayqa, kaynu niran:
--Waknu yanqalla ich'ananmantaqa qumashallapa trisyintus dinaryu qillaypaq rantikur, mana imayjun kaqkunata yanapanallapata nir.
Piru Judasqami chaynuqa niran, mana chiqapta mana imayjunkunapaq llakishanraykuchu. Ashwanmi chaynuqa niran suwakuq kashanrayku. Chaqa pay chay ufrindata tantananllapa talqitata purichiq karmi, ch'uratinllapaqa munashanta aypakuq.
Chaymi Jesusqa niran: --Dijay, payqami kusa shumaqtana kwirpuyta kamkachisha wanur pampakanaypaq.
Chaqa mana imayjun kaqkunawanqami maydiyapis pulla kankillapa, munashaykillapa ura yanapanaykillapapaqqa. Piru nuqa-shuypaqami manana pullaykillapanachu kashaq nir.
Israelmanta achka runakunami yach'aranllapa, Jesusqa Betaniapi nir. Chaymi riranllapa wakmanqa, Jesusta chaynulla pay kawsachimushan Lazaruta rikaq ima.
-
Chaymantami chay kurakunapa mantaqninkunaqa Lazarutapis wanuchinanpaq yarpuranllapa. Chaqa La'zaro kawsamushanta rikarmi Israelmanta kusala achka runakuna Jesuspina kriyiqllapa.
Kusala achka runakunami risha karanllapa Jerusalenman, Pascua fyistapaqqa. Chaymantami allaqnin diyaqa yach'aranllapa Jesusqami fyistaman ch'amuyan nir.
Chaymi paykunaqa palmira qirukunata kuchumur, kusa aligrila kaynu nir laqyar riranllapa Jesustaqa tariq: "¡Biba biba! ¡Kusa alabakashami kanqa Taytanchik Dyuspa shutinpi shamuqqa! Chaynulla ¡kusa alabakashami kanqa Israel pwiblupa gubyirnunqa!" nir.
Chaymantaqami Jesusqa uk burruta tarir anan taran, imanuch'i Dyus nitin iskribikashannulla. Chaqa niqmi:
"Amami manchakuychu, Sio'n pwiblu. Chaqa rikay, mantakuqnikimi shamuyan uk burritupa anan tasha" nir.
Piru kaykunapaqqa yach'akuqninkunaqa mana intrakaranllaparaqchu. Chaymanta Jesu's wanur kawsamutinraqmi, yach'akuqninkunaqa intrakaranllapa, pay imanu kananpaqqami, unaylla iskribikasha kasha nir.
Nataq runakuna, Jesu's Lazaruta pampakashanmata kawsachimushanta rikashakunaqa, tukuylata parlaranllapa.
Chayraykumi runakunaqa riranllapa Jesustaqa tariq. Chaqa yach'aranllapari milagrukunata rurashanpaq.
Piru chay fariseo runakuna-shuypaqa paykunapura kaynu ninakuyaranllapa: "Rikashaykillapanu kananqami manana imatapis rurayta puytinchikllapanachu. Chaqa tukuymi paylapi kriyirna, rinllapa paywanna" nir.
Jerusale'n fyistaman adurakuq rishakunapa rurinpiqami, Greciamanta runakuna karanllapa.
Chaymi paykunaqa, Galileapa uk pwiblun Betsaida shutiqmanta kaq, Felipiman qimikar kaynu nir rugaranllapa: --Taytituy, Jesustami rikanayanillapa nir.
Chaynu nitinllapami, Felipiqa rir Andresta willar, ishkantinllapa riran Jesusta parlaqqa.
Chaymi Jesusqa niran: --Ch'amushanami uraqa, Dyusmanta Shamuq Runa wanutin, Taytay Dyus kawsachimutin, tukuy runakuna rikar yach'ananllapapaqqa.
Chiqaptami nishaykillapa: Trigupa uk murisitun pachaman ratar mana pampakarqami mana puqunqachu. Ashwanmi maydiyapis chay uk murisitula kayanqa. Nataq pampakar-shuypaqa, ashwan winar kusala achkatana puquyanqa.
Chaymi nini, mayqanpis bidanpaq llakir washayta kamaqkunaqa limpu chinqanqallapa. Piru chay mayqanpis kay bidapi nuqapi kriyishanrayku wanuq-shuypaqami, tukuy tyimpupaqna kawsanqa.
Chayraykumi mayqanpis sirbimanaqqa, maypi katiypis pullay kar sirbimanqa. Chaynu mayqanpis sirbimatinqami, Taytayqa kusa allinpaqna riqsinqa.
Chaymantaqami Jesusqa niran: "¡Kananllami kusalata llakini! ¿Imatanari nishaq? ¿Taytay kay qischakanay uramanta washamay, nir? ¡Manami! Chaqa chaypaq-ari shamusha kani.
Taytay, runakunata rikachiy, imatapis rurayta puytinki nir alabashunanllapapaq". Chaynu Jesu's nitinqami, unaq syilumanta uk rimay kaynu niyaran: "Qamwanmi rikachishana kani. Piru qashanmi rikachikushaq, chiqapta imatapis rurayta puytini nir alabamananllapapaq".
Chaymi runakuna chaypi uyakuqkunaqa, niyaranllapa: "Kunya karan" nir. Nataq wakin-shuypaqa niyaranllapa: "Uk angelmi payta willasha" nir.
Chaynu niyatinllapami, Jesusqa niran: --Manami nuqaraykuchu chay rimaytaqa uyapashaykillapa. Ashwanmi chaytaqa uyapashaykillapa qamkuna allita intrakanaykillapapaq, nuqatami Taytayqa willamayaran nir.
Chaymi kananqa ch'amushana uraqa, tukuy kay pachapi kaqkunata allita rikar yach'anaypaqqa. Chaymantami Taytay Dyusqa, kay pachapi mantakuqtaqa itakunqa amana mantakunanpaqchu.
Piru, nuqata kruspi unaqman alsamatinllapanaqa, kay pachapi kaqkunaqa nuqapi tukuyla kriyir, tukuy tyimpupaqna kawsanqallapa.
Chaynu nirqami Jesusqa intrachikuyaran imanumi wanuyanqa nir.
Chaynu nitinmi, chay runakunaqa niranllapa: --Dyus nitin iskribikashankunata liyirmi yach'asha kanillapa, Dyuspa Akrashan Cristunqashi tukuy tyimpupaq kawsayanqa nir. Piru ¿imapaqta ninki, Dyusmanta Shamuq Runataqa kruspi unaqman alsakayanqallapa nirqa? Chaynu katinqa, ¿pitaq Dyusmanta Shamuq Runaqa? nir.
Chaymi Jesusqa paykunata niran: --Pullaykillaparaqmi kanqa chay achkirachikuqqa. Piru mananami unaytanachu pullaykillapaqa kanqa. Chayraykumi kay achkirachikuq kaypi kayashanlla, ama tutaparaqpiqa puriyllapachu. Chaqa mayqanpis tutaparaqpi puriqqami, mana yach'anchu maytami riyan nirmapis.
Chaymi chay achkirachikuq kaypi kashanlla kriyiyllapa paypi. Chaynuqami qamkunapis chay achkirachikuqpaqna kankillapa. Chaynu nirqami, Jesusqa chay kayashanmantaqa rir pakakuranna paykunamantaqa.
Jesu's, Israel runakunapa naypanpi michka mana ruraypaq shumaq imakunata, chaynulla milagrukunata rurasha katinmapis, paykunaqa mana kriyiranllapachu.
Piru chaynuqami pasaran, Dyuspa rimaqnin Isai'as iskribishannulla kumplinanpaq. Chaqa kaynu nirmi iskribisha kayaq: "Taytituy, ¿pitaq shumaq rimashanchikpiqa kriyisha? ¿Pitaq intrakasha tukuy imata rurayta puytinki nirqa?"
Chaynumi, mana imanupis kriyiyta puytiqllapachu. Chaqa Isaiaspismi kaynu nir iskribisha karan:
"Dyusmi kay runakunapa nawintaqa limpu kirpasha. Chaynulla mana intrakaqpaq tikrasha. Chaynuqami rurasha chapakurpis amana rikakunanpaq. Chaynulla manana intrakananllapapaq. Chaynu nuqapaq mana intrakar mana kriyitinllapaqami, nuqapis mana allichashaqchu" nir.
Chaynu nirqami Isaiasqa iskribiran, Jesucristo imanu kusa pudirninwan mantakuqta rikashanrayku.
Chaymi Israelmanta kusa achka runakuna, chaynulla wakin karguyjunkunamapis Jesuspiqa kriyiranllapa. Piru chaynu kriyirllapamapis, manami tukuypa naypanpiqa Jesuspaqqa rimaqllapachu, chay fariseo runakunata tantakananllapa wasimanta itakumanmanllapa nir manchakushanllaparayku.
Chaynuqami paykunaqa tukuyaranllapa runakuna alabananllapalata munar. Nataq Dyus kusa allinpaq riqsinanta-shuypaqami mana yaqqa kwintachaqllapachu.
Chaymantami Jesusqa kusa jwirtita rimar kaynu niran: "Mayqanpis nuqapi kriyiqqa, manami nuqalapichu kriyiyan. Ashwanmi Taytay kach'amasha chay paypipis kriyiyanllapa.
Chaynulla mayqan rikamaqkunapismi, chay kach'amasha chaytapis rikanqallapa.
Nuqami achkirachikuq chay kani. Chaymi kay pachamanqa shamusha kani, nuqapi kriyiqkunaqa ama tutaparaqpi kidananllapapaqnachu.
"Piru mayqanpis nuqa rimashayta uyakur, mana kasukuqkunataqa, manami nuqachu kastigashaq. Chaqa manami kay pachamanqa runakunata kastiganaypaqchu shamusha kani. Ashwanmi shamusha kani, tukuyta washanaypaq.
Chaymi disprisyamar, rimashaykunata mana kasuqkunataqami, jwisyu diya ch'amutinqa Taytay Dyusqa rimashaykunawan rikar kastiganqa.
Chaqa manami nuqa munashayllamantachu rimani. Taytaymi kach'amasha, imata rimanaypaq, yach'achikunaypaq nirmapis.
Chaymi nuqaqa yach'ayani, Taytay mantakushankunata kasur imaqa tukuy tyimpupaqna kawsanqallapa nir. Chaynumi nuqaqa, tukuy imata Taytay Dyus nimashanlata rimar yach'achikuni".

Mananami maychu karan Pascua fyistapaqqa. Jesusqa yach'ashana karan, wanur kawsamur syiluman rir Taytanwan qashan tarinakunanpaq uraqami ch'amushana nir. Piru Jesusqami tukuyla paypi kriyiqkunataqa kusalata munaran. Chaymi wanunanpaqna karmapis ashwan masta paykunataqa munaran.
Chaymanta Pascua mikunata mikunanllapapaqna katinllapaqami, Simonpa wamran Judas Iscariotita dyabluqa yarpuchishana karan, Jesusta kuntrankunaman qukunanpaqqa.
Piru Jesuspismi yach'aranllana, Taytan Dyusmanta shamushanrayku qashan payllaman tikrayan nir. Chaynullami yach'aranpis Taytanqami tukuy imata pay mantananpaqna nisha nir.
Chaynu mikuyatinllapami das sharir, qatakunan rach'panta lluqshichir uk twayata sinturanpi watakuran.
Chaymantami yakuta batyaman itar, yach'akuqninkunapa ch'akinkunata paqar, chay sinturanpi watakushan twayawan chakichiran.
Nataq Simo'n Pedrupa ch'akinta paqananpaqna katinqa, Pedruqa niran: --Taytituy, ¿qamchu nuqapa ch'akiyta paqanayanki?
Jesusqa niran: --Kanan kayta ruratiyqami mana intrakankiraqchu. Piru chaymantaqami intrakankina nir.
Pedruqa niran: --¡Taytituy, michkapis manami ch'akiytaqa paqachishaykichu! nir. Jesusqa niran: --Mana ch'akikita paqatiyqami, mana nuqapa kaqniychu kayanki kanqa, nir.
Chaynu nitinmi Simo'n Pedruqa niran: --¡Chaynu katinqa, Taytituy ama ch'akiylatachu paqay! ¡Ashwanmi makiywan umaytapis paqapamay! nir.
Piru Jesusqami niran: --Chayraq intiru kwirpunta paqakushataqami ch'akinlatana paqanchik. Chaqa kwirpunqami kusala shumaqnari. Chaynumi qamkunapis shumaqna kankillapa. Piru chaynu shumaqqami mana tukuynikillapachu kankillapa.
Chaynu, "Manami tukuynikillapachu shumaq kankillapa" nirqami niyaran, mayqanmi kuntrankunaman qukuyanqa nir yach'ashanrayku.
Yach'akuqninkunapa ch'akinkunata paqarnaqa qatakunan rach'panta qatakurna qashan misaman tar, kaynu niran: "¿Intrakankillapachu, chaynu ch'akikillapata paqashaypaqqa?
Qamkunaqami nimankillapa: Mantamaqniy, Yach'achikuq Taytituy nir. Chaynu nirqami chiqapta niyankillapa. Chaqa chaynumiri kani.
-
Nuqa mantashuqnikillapa, yach'achishuqnikillapa karmapismi ch'akikillapata paqasha kani. Chaymi, nuqa rurashaynulla, qamkunapis uknikillapa uknikillapa ch'akikillapata paqar sirbinakunkimanllapa.
"Chiqaptami nishaykillapa: Uk sirbikuqqami mana maschu patrunninmantaqa. Chaynulla chay kach'amutin shamuqpis manami maschu chay kach'amuqmantaqa nir.
Tukuy kay nishushayllapata intrakasha kar, kasur kawsarllapaqami, kusa shumaqna kayankillapa kanqa.
"Chaynu nirqami, mana tukuynikillapapaqchu rimayani. Chaqa nuqaqami allita yach'ayani mayqankunalatami akrasha kani nirmapis. Piru Dyus nitin iskribikashanqami kumplikayta ministiyan. Chaqa niqmi: 'Nuqawan pulla mikuqmi, kuntrayna tikrakasha' nir.
Kaytami willashunillapa yach'askinaykillapapaqna, maydiya chaynu pasatinqa, kriyinaykillapapaq mayqanmi nuqaqa kani nirmapis.
Chiqaptami nishaykillapapis: Nuqa kach'ashayta shumaqta samachiqqami, nuqata samachimayanqa. Chaynulla, nuqata samachimaq-shuypaqa, chay kach'amasha chayta samachiyanqa" nir.
Chaynu nir tukchirnaqa, Jesusqa kusalata llakir kaynu niran: --Chiqaptami nishaykillapa: Qamkunamanta uknikillapami kuntraykunaman qukumayanqa nir.
Chaynu nitinmi yach'akuqninkunaqa uknin uknin kusalata chapanakuyaranllapa, mayqanpaqmi rimayan nirmapis mana yach'archu.
Tukuy yach'akuqninkunamantaqami Jesusqa ukta kusalata munaq. Chaymi mikuyatinllapaqa Jesuspa qichqanlapi tayaran.
Chayraykumi chaytaqa, Simo'n Pedruqa siñalawan willaran Jesusta tapunanpaq, pipaqshi rimayan nir.
Chaymi chay yach'akuqninqa Jesusman mas qimikar kaynu nir tapuran: --Taytituy, ¿pitaq chayqa? nir.
Jesusqa niran: --Mayqantach'i, tantata pitir nuyuchir aypachiyani chay paymi nir. Chaynu nirnaqami tantata pitir nuyuchir, Simonpa wamran Judas Iscariotita aypachiran.
Chaynu tantata Judas aypatinla, yarpuyninman Satanaspa yarpuyninqa yaykuran. Chaymi Jesusqa niran: --Imatach'i ruranaykipaq yarpushayki chaytaqami, utqar rurayna, nir.
Piru chaynu Jesu's nitinmapismi, chay misapi mikuqkunaqa mana intrakaranllapachu, imapaqmi chaynu nisha nirmapis.
Ashwanmi wakinqa Judas qillayta tantananpaq talqitata purichiq katin kaynuta yarpuranllapa: Pascua fyistapaq imallataqa rantinanpaq, manaqapis mana imayjunkunata imallataqa qunanpaq kanqa nir.
Chaymanta Judas tantata mikurnaqa, waqtaman lluqshiranna. Chaqa chay urasqami, tutana karan.
Judas waqtaman lluqshishana katinqa, Jesusqa niran: --Kananmi ch'amushana uraqa Dyusmanta Shamuq Runa wanur kawsamutin, tukuyla rikar alabananllapapaq. Chaynu pasatinmi Taytay Dyuspis alliplata riqsikar alabakanqa.
Chaymi, payrayku Tayta Dyus allipta alabakarqa, dasna paypis riqsichikur alabachinqa, paymanta Shamuq Runaqa chiqap paynu nir.
Kusala munashay wamrituykuna, pullaykillapaqa mananami unaylatanachu kashaq. Chaymi qamkunaqa maskamankillapa. Piru imanuch'i Israelmanta karguyjunkunata willaray, chaynulla qamkunatapis kananqa willashaykillapa: Nuqa rishaymanqami manaraq riyta puytinkillapachu.
Chaymi ashwan kay mushuq mantakuyta willashaykillapa ruranaykillapapaq: Uknikillapa uknikillapami llakipanakunkillapa, imanuch'i qamkunata llakipashunillapa chaynulla.
Chaynu uknikillapa uknikillapa llakipanakutkillapaqami, tukuy kwintata qukanqallapa, chiqaptami yach'akuqniykuna kankillapa, nir.
Chaymantami Simo'n Pedruqa Jesustaqa kaynu nir tapuran: --Taytituy, ¿maymantaq riyanki? Jesusqa niran: --Imanuch'i nishurayllapa chaynullami kananllaqa manaraq nuqa rishaymanqa riyta puytinkichu. Piru chaymantanami rinki nuqa kayashaymanqa nir.
Chaymi Pedruqa niran: --Taytituy, ¿imapaqtaq mana kananlla qamwan riyta puytini? ¡Chaqa nuqaqami qamrayku wanuchimanatinllapamapis wanunaypaqqa listuna kani! nir.
Chaynu Pedro nitinmi, Jesusqa niran: --¿Nuqaraykuchu wanunaykipaqmapis listuna kanki? Piru chiqaptami nishayki: Manaraq gallu kantayatinmi, qamqa kimsa kuti ninki: 'Manami paytaqa riqsinichu' nir.

Chaymantami Jesusqa yach'akuqninkunataqa kaynu niran: "Qamkunaqa amami yarpupakuyllapachu. Ashwanmi Dyuspi chaynulla nuqalapi kriyir kawsayllapa.
Chaqa Taytaypa wasinpiqami tanapaqqa kusala achka lugarqa kan. Chaymi nuqaqa willashurayllapa, riyani uk lugarta qamkunapaq kamakachiq nirqa. Manaqa mana imatapis willashunayllapatachu.
Chaynu rir lugarta kamkachirnaqa, qashan tikrakamushaq Taytaypa wasinmanna apashunayllapapaq. Chaynuqami chay maypich'i nuqa kayashaypina qamkunapis kankillapa.
Chaqa qamkunaqami yach'ankillapana maymanmi riyani nir chaynulla nantapismi riqsinkillapana".
Chaynu Jesu's nitinmi, Tomasqa niran: --Taytituy, manami yach'ayanillapachu, maymanmi riyanki nirqa. ¿Imanunari chay nantaqa riqsishaqllapa? nir.
Chaynu Toma's nitinmi, Jesusqa niran: --Nuqami chay nanqa kani. Chaynullami nuqa chay chiqap kaq, chaynulla kawsachikuqpis kani. Chaymi nuqapi kriyishaykillaparaykula Taytaymanqa ch'ayta puytinkillapa.
Nuqata riqsimarqami, Taytaytapis riqsinkillapa. Piru kananmanta-pachami riqsinkillapana. Chaqa rikashaykillapanari nir.
Chaynu Jesu's nitinmi, Felipipis niran: --Taytituy, rikachimayllapa Taytaykitaqa. Chaqa chaynu rikaylatanami ministiyanillapa nir.
Jesusqa niran: --Felipe, kwichka achka tyimpunami pullaykillapa kani. Ima, ¿manaraqchu riqsimanki? Chaqa mayqanpis nuqata rikamaqqami Taytaytapis rikayanna. ¿Imapaqtaq mañamanki, 'Taytaykita rikachimay' nirqa?
¿Manachu kriyinki nuqa Taytaywan chaylla kani, Taytaypis nuqawan chaylla nirqa? Chaymi, tukuy willashushayllapataqa, mana nuqa munashaymantachu willashunillapa. Ashwanmi Taytay nuqawan kar, imatapis pay rurachiman.
Kriyimayllapari Taytaywanqa chaylla kani, chaynulla Taytaypis nuqawan chaylla nir. Chaynu mana kriyinarqa, chay rurashaykunalapimapis kriyiyllapa.
"Chiqaptami nishaykillapa: Mayqanpis nuqapi kriyiqqami nuqa rurashaykunamatapis ruranqa. Chaynullami ashwan mas ukman shumaqkunata ruranqallapa. Chaqa nuqaqami riyanina Taytay kayashanman.
Chaymi tukuy imatapis shutiypi mañakutkillapaqa, rurashaq. Chaynuqami, nuqarayku Taytayqa alabakashana kanqa.
Nishushayllapanumi, shutiypi mañakutkillapaqa imatapis rurashaq nir.
"Chaymi qamkuna munamayarqa, mantakushaykunata intrakar kasunkillapa.
-
Chaynami nuqaqa Taytay Dyusta mañashaq uk Yanapashuqllapata kach'amunanpaq. Chayqami Chiqap Ispiritu kar, maydiyapis pullaykillapa kananpaq. Piru chaytaqami mana kriyiqkunaqa mana aypayta puytinqallapachu. Chaqa manari rikasha chaynulla riqsinllapalamapischu. Nataq qamkuna-shuypaqami riqsinkillapa, qamkunapa pullaykillapa maydiyapis kashanrayku. Chaymi pullaykillapana kanqa.
"Manami askwintallaqa dijashaykillapachu. Ashwanmi tikrakamushaq qamkunawan pulla kanaypaq.
Mananami maychu, chay mana kriyiqkuna, manana rikamananllapapaqqa. Nataq qamkuna-shuypaqami rikamankillapa. Chaynulla nuqa kawsashayraykumi, qamkunapis kawsankillapa.
Chaynu Taytayman ritiynaqa, kwintata qukankillapa, Taytaywanna kani nir. Chaynulla qamkuna-shuypaqa nuqawan kankillapa nir, chaynulla nuqapis qamkunawan kani nir ima.
Chaymi mayqanpis mantakushaykunata intrakar kasuqkunaqa, chiqapta nuqata munaman nir intrachikun. Chaynu nuqata munamaqtaqami Taytaypis munanqa. Chaynulla nuqapis munar chiqapta intrachishaq imanumi kani nirmapis".
Jesu's chaynu nitinqa Judas (mana chay Judas Iscariotichu), tapuran kaynu nir: --Taytituy, ¿imapaqtaq nuqakunalata rikachimarllapa, mana tukuy runakunata rikachinkiqa?
Jesusqa niran: --Mayqanpis munamaqqami, rimashaykunata allita intrakar kasun. Chaymi Taytayqa munanqa paytaqa. Chaynu katinmi, ishkantiyllapa shamur pullana kawsashaqllapa.
Piru mayqanpis mana munamaqqami, mana kasunchu rimashaykunataqa. Piru willashuyanillapa chayqami mana nuqamantachu. Ashwanmi Taytay willashunayllapapaq nimashanta willashunillapa.
"Tukuy kaykunatami qamkunawan karllaraq willashunillapa.
Piru Taytay, Santu Ispirituta nuqapa shutiypi yanapashunanllapapaq kach'amutin, payna allita intrachishunqallapa, Taytanchik Dyusta chiqapta riqsinaykillapapaqqa. Chaynullami tukuy willashushayllapatapis yarpuchishunqallapa ima.
"Nuqami kusa shumaq kawsaytana dijashunillapa, shumaqtana kawsanaykillapapaq. Piru manami kay pachapi mana allinta yarpuqkuna shumaqta tanillapa nin, chaynuchu nishunillapa. Chaymi ashwan nuqawan kashaykillaparaykuqa ama yarpupakuyllapa chaynulla manchakuyllapalamapischu.
Chaqa uyapamashaykillapanami, 'Riyashaqna, piru qashanmi tikrakamushaq qamkunawan kanaypaq' nitiyqa. Chayrayku, chiqapta munamayarllapaqa, aligriyashaykillapana kanqa Taytayman riyani nir yach'arqa. Chaqa nuqamantaqami tukuy imapi payqa mas.
Tukuy kaytaqami willashunillapa, maydiya nishushayllapanulla ima pasatinqa, kriyinaykillapapaqna.
"Mananami qamkunawanqa unaytanachu parlashaq. Chaqa kay pachapi mantakuq nuqamanta mana mas karmapismi, imakunata ruraq qallariyanna.
Chaynu pasatinmi, tukuyla runakuna kwintata qukanqallapa Taytayta chiqapta munarmi, pay nimashanta imatapis rurani nirqa. "Shariyllapa. Rishunllapana kaymantaqa".

Jesusqami kaynu niran: "Nuqami chiqap uba tarpukashaqa kani. Nataq Taytaymi kuytaq chayqa.
Chaynu chiqap uba katiymi tukuy nuqapi kriyiqkunaqa nuqapa rikraykunana. Chaymi chay rikraykuna mana puquqtaqa, Taytayqa kuchur itakunqa. Nataq chay puquqkunata-shuypaqa mana shumaqninkunata kuchupar ima kamkachinqa, mastana puqunanpaq.
Nataq qamkunaqami willashushayllapata kasur kawsashaykillaparayku kusa shumaqna kankillapa Dyuspaqqa.
Chaynu karmi imanutaq nuqa qamkunamanta mana chiqanchakanichu, chaynulla ama nuqamantapis chiqanchakayllapachu. Chaqa uk ubapa rikrankunamaqa tullunmanta pakikasha karqa, mana puquyta puytinchu. Chaynullami qamkunapis mana nuqallawan karqa, mana puquq yupayna mana shumaqnachu kankillapa Dyuspaqqa.
"Nuqami chay chiqap uba tarpukashaqa kani. Nataq qamkuna-shuypaqami rikraykuna kankillapa. Chaymi mayqanpis nuqamanta mana chiqanchakatinqa, nuqapis paykunamanta mana chiqanchakatiychu puquq yupayna kusa shumaqta kawsanqallapa. Chaqa mana nuqawan kaqkunaqami mana imatapis rurayta puytinqallapachu.
Chaymi mayqanpis mana nuqallawan kaqtaqa, imanutaq qirupa rikrankunamataqa kuchur itakusha chakitin rupachinchik, chaynu ninamanna itakukanqa.
"Piru qamkuna tukuy rimashaykunata kasur, nuqamanta mana chiqanchakar ima ministishaykillapata mañakutkillapapismi Taytayqa qushunqallapa.
Chaynulla, chaynu puquq yupay kusa shumaqta kawsatkillapaqami Taytayqa kusa alabakashana kanqa. Chaynuqami nuqapa chiqap yach'akuyniypaqna riqsikankillapa.
Chaqa nuqami qamkunataqa kusata munashunillapa, Taytay imanutaq nuqata munamashannulla. Chayraykumi qamkunapis uknikillapa uknikillapa munanakur kawsayllapa, nuqa munashushayllapanulla.
Chaymi chiqapta nuqata munamarllapaqa, mantakushaykunata intrakar kasuyllapa. Chaqa imanutaq nuqamaqa Taytayta kusata munashayrayku tukuy mantamashanta kasur kawsani chaynulla.
"Chaynuqami nishunillapa kusa shumaqta yarpurna, nuqawan chiqapta aligriyanaykillapapaq.
Chaynullami mantashaykillapa: Imanutaq nuqa munashushallapa kani, chaynulla qamkunapis uknikillapa uknikillapa munanakuyllapa nir.
"Chayraykumi mayqanpis ukninta munashanrayku amigunta washananraykuqa wanuymatapis puytin.
Chaymi qamkunapis tukuy mantashushayllapata rurarqa kusa munashay amiguykunana kankillapa.
Chaynu katkillapami manana kananmantaqa sirbimaqniypaqnachu riqsir, amiguykunapaqna riqsishaykillapa. Chaqa uk sirbikuqqami mana yach'anchu imata patrunnin ruran nirmapis. Piru qamkunataqami Taytay tukuy imata willamashantapis tantar willashushallapana kani.
Chaynulla manami qamkunachu nuqataqa akramashaykillapa. Ashwanmi nuqa qamkunata akrar kach'ashurayllapa rir kusata puquq yupayna maydiyapis kawsanaykillapapaq. Chaynu kar, tukuy imata ministir shutiypi Taytayta mañatkillapaqa qushunqallapa.
Chaymi qashan mantashaykillapa: Uknikillapa uknikillapa munanakuyllapa nir.
"Nishaykillapapis: Kay pachapi mayqan ch'iqnishutinllapaqa yach'ankillapana nuqatami puntataqa ch'iqnimayan nir.
Chaqa qamkuna kay pachamanta kaqkunallawan katkillapaqa, kusalata munashuyanmanllapa, imanutaq paykuna munanakunllapa chaynulla. Piru qamkunata paykunamanta akrashushayllaparaykumi ch'iqnishunllapa. Chaqa manami paykunapanachu kankillapa.
Chaymi uk kuti nishushayllapata yarpuyllapa. Chaqa kaynumi nishurayllapa: Uk sirbikuqqami mana maschu patrunninmantaqa nir. Chaymi imanutaq nuqapa ikiypi puriranllapa mana allinta ruramananllapapaq, chaynullami qamkunatapis rurashunqallapa. Chaqa nuqa rimashaykunata kasuyarllapaqa, qamkuna nishaykillapatapis kasunmanllapa.
Chaynumi rurashunqallapa nuqarayku. Chaqa paykunaqami mana riqsinllapachu kach'amasha chaytaqa.
"Paykunaqami nuqa mana shamur willasha katiyqa mana uchayjunchu kanmanllapa. Piru shamur willatiy mana kasukushanllaparaykumi kusala uchayjunna. Chaymi manana pirdunakanqalamapischu.
Chaqa mayqanpis nuqata ch'iqnimaqqami Taytaytapis ch'iqniyanllapa.
Chaynulla nuqa paykunapa naypanpi mana mayqanpis rurashanllapata rurasha katiyqami mana ima uchayjunlamapischu kanmanllapa. Piru tukuy imakunata paykunapa naypanpi rurasha katiymapis, ch'iqnimanllapa, chaynulla Taytaytapis ch'iqninllapa ima.
Tukuy kaykunaqami chaynuqa pasayan, Dyus nitin Moise's iskribikashankuna kumplikananpaq. Chaqa niqmi: 'Yanqa illaqmantami ch'iqnimanllapa' nir.
"Piru Taytaymanta Chiqap Ispiritu Yanapakuqta kach'amutiymi nuqapaq intrachikunqa uk tistigu yupayna mayqanmi kani nirmapis.
Chaynullami qamkunapis nuqapaqqa tistiguykuna kankillapa. Chaqa qamkunaqami puntamanta-pacha pullay kashaykillapa.

"Tukuy kaykunatami willashunillapa, nuqapi kriyishaykillapamanta ama chiqanchakanaykillapapaq.
Chaqa chay tantakananllapa wasikunamantami itakushunqallapa. Chaynullami uk tyimpu ch'amunqa. Chaymi chay tyimpupiqa wanuchishurllapa, yarpunqallapa Dyuspaqqami kusa allinta rurayanchikllapa nir.
Chaynuqami tukunqallapa Taytayta chaynulla nuqatapis mana riqsimashanllaparayku.
Tukuy kaykunataqami chaynuqa nishunillapa, chaynu pasananpaq ura ch'amutinqa, tukuy chay willashushayllapata yarpunaykillapapaq. "Piru tukuy kaykunataqami qamkunallawan kashayrayku mana naypaqllataqa willashurayllapachu.
"Nataq kananqami riyanina mayqanch'i kach'amasha karan paywan pullana kanaypaq. Piru chaynu nishutiyllapaqa manami mayqannikillapapis tapumankillapachu ¿maymantaq riyanki? nirmapis.
Ashwanmi, chay willashushayllapapaq yarpur, kusa llakishalana tikrakashaykillapa.
Piru chiqaptami nishaykillapa: Chaynu rinaypaqna katiymapis aligriyayllapa. Chaqa nuqa ritiymi Yanapakuq Ispirituqa shamunqa manaqa mana. Nataq nuqa rirqami kach'amushaq.
Chaynu Yanapakuq Ispiritu shamurmi, tukuy mana kriyiqkunata allita rikachinqa uchayjunmi kankillapa nir. Chaynulla intrachikunqa Dyusqami mana ima uchayjunlamapischu nir. Chaynu karmi tukuyta allita rikar yach'ashunqallapa nir ima intrachikunqa.
Chaymi yach'ankillapa, tukuy nuqapi mana kriyiqkunaqami kusala uchayjun nir.
Chaynulla yach'ankillapapis nuqaqami mana ima uchayjunlamapischu kani nir. Chaymi ashwan riyanina Taytayman, chaynulla mananami rikamankillapanachu.
Chaynullami yach'ankillapapis, kay pachapi mantakuq dyablutaqa, Tayta Dyus kastigakananpaq nishantaqami, allita rikar yach'ar tukuy tyimpupaqna kastigayanqa nir ima.
"Chaynu nir ima willashunayllapapaqmi kusa achka kan. Piru kananlla willashutiyllapaqami mana intrakankillapachu.
Chaymi Chiqapta intrachikuq Ispiritu shamur tukuy imatapis karanlata intrachishunqallapa. Chaqa payqa manami munashanllamantachu willashunqallapa. Ashwanmi tukuy imata Dyusmanta uyapashanta ima willar intrachishunqallapa. Chaynullami willashunqallapapis, imakunami maydiyaqa pasanqa nir ima.
Payqami nuqamanta uyashantana allita intrachishutinllapa, alabamanqallapa.
Chaqa Taytay Dyus yach'ashantami nuqapis yach'ani. Chayraykumi nishurayllapa: Ispirituqami nuqamanta uyashanta allita qamkunataqa intrachishunqallapa nirqa".
Jesusqami niranpis: "Mananami maychu manana rikamanaykillapapaqqa. [Chaqa Taytaymanmi riyanina.] Piru unaykaqmantaqami rikamankillapana" nir.
Chaynu nitinmi, wakin yach'akuqninkunaqa paykunapura kaynu tapunakuqllapa: "¿Ima nishaq nirtaq, chaynuqa nimanchikllapa? Chaqa nimanchikllapami, mananashi maychu Taytanman ritin manana rikanallapapaqqa. Chaymanta unaykaqmantashi rikayashunllapana nir.
Chaynulla, ¿ima nishaq nirtaq nin, 'Mananami maychu' nirqa? Manami intrakanchikllapachu imata rimayan nirmapis".
Piru Jesusqami kwintata qukaran, tapunayanllapa nir. Chaymi niran: --Qamkunatami nishaykillapa: Manana maychu qamkuna manana rikamanaykillapapaqqa. Piru unaykaqmantami rikamankillapana nir. ¿Chaynu nishaypaqchu tapunakuyankillapa?
Piru chiqapta nishaykillapa: Qamkunaqami llakir waqankillapa ima nuqa dijashutiyllapaqa. Nataq nuqapi mana kriyiqkuna-shuypaqami kusalata aligriyanqallapa. Piru qamkuna chaynu llakishaykillapamantaqa ashwan mastana aligriyankillapa.
Imanutaq uk warmimaqa, kusata nanachikun wamrakustunanpaq nanaynin aypatinqa. Piru wamritun nasikutinnaqami nanachikushanmatapis qunqanna. Chaymi ashwan kusata aligriyan, wamrakushanrayku.
Chaynumi qamkunapis kananqa kusata llakinkillapa. Piru nuqa tikrakamur rikashutiyllapami, shunquykillapapi kusa shumaqta yarpurna aligriyankillapa. Chaymi chay aligriyashaykillapamantaqa manana mayqanpis llakichishunqallapanachu.
"Chaqa chay diyakunapiqami manana imatapis tapumankillapanachu. Piru chiqaptami nishaykillapa: Ima ministishaykillapatapis shutiypi, Taytayta mañakutkillapa payqa qushunqallapa.
Kanankamanmi manaraq imatapis shutiypiqa Taytaymanqa mañakushaykillapachu. Mañakuyllapa, pay yanapashutinllapa tukuy shunquykillapawan aligriyanaykillapapaq.
"Tukuy kaykunatami, kumparasyunkunawan willashushallapa kani. Piru ch'amunqanami uraqa manana kumparasyunkunawannachu willashunayllapapaq. Ashwanmi Taytaypaqqa imatapis kusa intrakaypaqtana willashaykillapa.
Chaymi chay diyapiqa, imakunatapis shutiypina Taytaytaqa mañakunkillapa. Chaypiqami mana nuqanachu qamkunapaqqa Taytaymanqa mañakushaq.
Chaqa Taytaymi kusalata munashunllapa, qamkuna nuqata munamashaykillaparayku, chaynulla paymanta nuqaqa shamusha kani nir kriyishaykillaparayku ima.
Taytaypa naypanmantami shamuray kay pachaman. Nataq kanan-shuypaqa kay pachata dijanina, Taytay kayashanman tikrakanaypaq".
Chaynu Jesu's nitinqa, yach'akuqninkunaqa niran: --Kanan-shuypaqami kusa intrakaypaqtana rimayanki, mana kumparasyunkunawannachu.
Chaymi kananqa yach'anillapana tukuy imatapis yach'anki nir. Chayraykumi manana tapushunayllapamatapis ministinkinachu. Chaynu katkimi, kriyinillapana chiqaptami Dyusmanta shamushayki nir.
Jesusqa niran: --¿Chayqachu kananqa kriyimankillapana?
Chaqa ura ch'amunanpaq karan chayqami ch'amushana. Chaymi qamkunaqa wakta kayta shikwakar rir, nuqalatana dijamankillapa. Piru manami nuqalachu kashaq, Taytay pullay kashanrayku.
Tukuy kaykunatami willashunillapa, nuqapi maydiyapis kriyirlla kusa shumaqtana kawsanaykillapapaq. Chaqa, kay pachapiqami kusalata qischashunqallapa. Piru kusata animakurmi shachinakunkillapa. Chaqa nuqami tukuy mana allin kaqkunataqa binsishana kani.

Tukuy kaykunata nirnaqami, Jesusqa syiluman chapakur kaynu nir mañakuran: "Taytay, qischakar wanunaypaq uraqami ch'amushana. Chaymi, runakunata intrachiy, imaraykumi wanuyani nir intrakar alabamananllapapaq. Chaynuqami ashwan qamtapis alabashunqallapana.
Chaqa qammi Wamraykitaqa nishayki, tukuylata mantar qampa kaqkunataqa washar, tukuy tyimpupaq kawsachinanpaq.
Chaymi mayqanpis qamta uklayla chiqap Dyus kanki nir riqsishuqkuna, chaynulla Jesucristuta kach'amushaykipi kriyiqkunalami tukuy tyimpupaqqa kawsanqallapa.
"Tukuy imata ruranaypaq nimashaykita kay pachapi rurar tukchishayraykumi, runakuna qamtaqa kusata alabashunllapa.
Chayraykumi Taytituy kanan-shuypaqa kay pachamapis manaraq kayatinchu kusa shumaq pudirninchikwan mantakuqninchik, chaynulla kanaypaqna tikramay.
"Chaqa qampa shutikitami, chay mana kriyiqkunamanta akrar qumashaykikunata riqsichisha kani. Paykunataqami, qampa kashanrayku qumarayki. Chaymi rimanaykita intrachishayrayku kasurna kawsanllapa.
Chaymi kananqa paykunaqa intrakanllapana, tukuy imatapis qamrayku rurani nir.
Chaqa rimanaykita paykunata yach'achinaypaq nimashaykita yach'achitiymi, kasushallapa. Chaynullami paykunaqa kriyishallapa, nuqataqa chiqapta qam kach'amatki shamusha kani nir ima.
"Chayraykumi tukuy chay qampa kaqkunata qumashaykipaq mañakuni. Chaqa qammi paykunataqa qumarayki. Piru chay mana kriyiq kaqkunapaq-shuypaqa manami mañakunichu.
Tukuy nuqapa kaqkunaqami qampa. Chaynulla tukuy qampa kaqkunapis nuqapa. Chaymi tukuy nuqapa kaqniykunaqa, rikar imanumi kusala pudirniyjun ima kani nir alabamanllapa.
"Nuqami kay pachamantaqa, qammanna shamuyani Taytay. Nataq paykunaqami kay pachallapiraq kidanqallapa. Chayraykumi kusa allinla Taytay, shutikipi mañakushayki, allita kuytapamatki amana nuqamanta chiqanchakananllapapaq. Chaynuqami nuqawanqa pullalana kanqallapa, imanutaq qamwan nuqamaqa pullala kanchik chaynu.
Chaqa nuqa kay pachallapi paykunawan karqami, qam pudirnikita qumashaykiwan kuytaray ima tukuy mana allinkunamanta. Nataq iskribikashannulla kumplikananpaqmi, dyablu munashannu rurar ukla chinqaran. Piru paymantaqami mana masqa chinqashallapanachu.
"Kanan-shuypaqami shamuyanina Taytay chay maypich'i kayashaykiman. Piru paykunataqami kay pachapi mana kriyiqkunawan karlla intrachini nuqa aligriyashaynulla kusalata aligriyananllapapaq.
Nuqa rimaynikita yach'achitiy kasushanllaparaykumi, mana kriyiqkunaqa paykunata ch'iqninllapa. Chaqa rimaynikita kasuqkunaqami nuqa yupayna, mana chay mana kriyiqkuna yupaynachu.
Piru chaynu nishurqa, manami mañashuyanichu, kay pachapi mana kriyiqkunamanta chiqanchanaykipaq nirchu. Ashwan mañashuni kuytanaykipaq tukuy mana allin kaqkunamanta.
Chaqa imanutaq nuqamaqa mana, kay pachapi mana kriyiqkunapa kaqninchu kani, chaynullami paykunapis.
Chayraykumi paykunataqa chiqap kaqlawan shumaqchay. Chaqa rimaynikiqami kusala chiqap.
Paykunatami mana kriyiqkunapa rurinta kach'ayani, imanutaq nuqata qam kach'amarayki chaynulla.
Nuqami qam munashaykinulla paykunapaq wanushayrayku kusala shumaqpaqna riqsimanki. Chaynullami paykunapis chiqap rimayniki nishannula rurarna, shumaqchakanqallapa.
"Manami paykunalapaqchu mañashuni. Ashwanmi paykuna yach'achikutin kriyiyanqallapa chay paykunapaqpis mañashuni.
Chaynullami Taytay mañashunipis tukuy nuqapi kriyiqkunaqa uklana kananllapapaq. Chaqa imanutaq qam nuqawanmaqa ukla kanchik chaynu, nuqanchikwan tantalana kananllapapaq. Chaynu katin, mana kriyiqkuna rikarqami allitana kriyinqallapa, qammi nuqata kach'amashayki nir.
Chaqa imanuch'i kusa pudirniyjun kashayrayku alabamananllapapaq nimarayki, chaynu kananpaqmi paykunatapis nisha kani, uklana kananllapapaq. Imanutaq qamwan, nuqamaqa uklana kanchik chaynulla.
Chaynu qam nuqawan karmi kusata yanapamanki. Chaynullami nuqapis paykunataqa yanapashaq, ukninllapa ukninllapa yanapanakur, uklana kawsananllapapaq. Chaynu katinllapami chay mana kriyiqkunaqa kwintata qukanqallapa, qammi nuqataqa kach'amashayki, chaynulla paykunataqa kusata munanki nuqata yupaylla nir.
"Taytay, qammi qumarayki akrashaykikunataqa. Chaymi munani paykunapis chay maypich'i kayashaypiqa pullay kananllapata. Chaynu pullay karmi qamrayku kusa pudirniyjun kani nir yach'ar alabamanqallapa. Chaqa qammi, pachamapis manaraq kayatinchu munamashaykillana kasha.
Imatapis karanlata rikaq Taytay, mana kriyiqkunaqami mana riqsishunllapachu. Piru nuqa-shuypaqami riqsishuni. Chaynullami tukuy kriyiqkunapis yach'anllapa, qam nuqataqa kach'amashayki nir.
Chaymi paykunataqa riqsichisha kani, imanu kanki nirmapis. Chaynullami masta qampaq intrachishaq munanakur kawsananllapapaq imanuch'i nuqata munamanki chaynulla. Chaynu katinllapami nuqaqa paykunapina kashaq maydiyapis".

Chaymanta chaynu nirnaqa, Jesusqa riran yach'akuqninkunawan Cedro'n raqrapa chimpanman. Chaypi wirta katinmi, chayman Jesusqa yaykuran yach'akuqninkunawanqa.
Chaynullami chay Judas, Jesusta kuntrankunaman qukunanpaq karan chaypis, riqsiq chay wirtataqa. Chaqa Jesusqami achka kuti chaymanqa yach'akuqninkunawan risha kayaq.
Chaynu chay lugarta riqsiq karmi, Judasqa achka suldadukunawan, Dyusta adurananllapa wasita wakin kuytaqkunawan ima, ch'aranllapa. Paykunataqami kurakunapa mantaqninkuna, fariseukuna ima kach'amutin, ch'amuranllapa lamparakunawan, anturchakunawan, chaynulla ispadakunawan ima alli kamakasha.
Piru Jesusqami tukuy ima pasayan nir yach'ashanrayku, lluqshir rir kaynu nir tapuran: --¿Mayqantataq maskayankillapa? nir.
-
Paykunaqa niran: --Nazaretmanta Jesusta nir. Jesusqa niran: --Nuqami kani. Chaynu Jesu's "Nuqami kani" nitinqa, ikiman tukushaq nir tukuynin pachaman rataranllapa. Judaspismi chaypi pullanllapa karan.
Chaymantaqa qashan Jesusqa tapuran kaynu nir: --¿Mayqantataq maskayankillapa? nir. Paykunaqa qashan niran: --Nazaretmanta Jesusta nir.
Chaynu nitinllapaqa, qashan Jesusqa niran: --Nuqami kani nir willashushallapana kani. Nuqata maskamayarllapaqa, yach'akuqniykunataqa dijayllapa rinqa.
Chaynuqami Jesusqa niran "Taytay chay qumashaykikunaqami, mana uklamapis nuqamantaqa chiqanchakashachu" nishan kumplikananpaq.
Chaymantaqa Jesuspa yach'akuqnin Simo'n Pedruqa, uk ispadata lluqshichimur, kurakunapa mantaqninta sirbiq runapa allilaw rinrinta |i¡saq!|r pitiran. Chay sirbikuqqami Malco shutiq.
Chayta Pedro ruratin rikarmi, Jesusqa niran: --Ispadaykita ch'uray tananman. Chaqa ¿manachu chay ayaq yaku yupay qischakanaypaq Taytay nishantaqa puytiyashaq rurayta? nir.
Chaymantaqa chay suldadukuna, mantaqninwan, chaynulla Dyusta adurananllapa wasita kuytaqkuna ima Jesustaqa aypar wataranllapana.
Chaymi puntataqa aparanllapa Caifaspa swigrun Anaspa wasinman. Chay añupiqami Caifasqa kurakunapa punta mantaqnin karan.
Kay Caifasmi Israelmanta runakunataqa kaynu nisha kayaq: "Uk runalami wanunanpaq allin kanqa tukuypaq" nir.
Simo'n Pedrumi, uk yach'akuq masinwan Jesuspa ikinta riyaranllapa. Pedrupa yach'akuq masinqami, kurakunapa mantakuqninpaqa riqsinan karan. Chaymi Jesuswan pulla yaykuran chay wasipa pampankaman.
Nataq Pedro-shuypaqa waqta punkulapi kidaran. Chaymi Jesuspa yach'akuqnin kurakunapa mantaqninpa riqsinan kaqqa, punkupi warmi kuytakuqtaqa willar Pedrutapis ruriman yaykuchiran.
Chaymantaqa chay punkupi kuytakuq warmiqa, Pedrutaqa kaynu nir tapuran: --¿Manachu qampis wak runapa uk yach'akuqnin kanki? nir. Pedruqa niran: --Manami nir.
Piru kusata qasayatinmi, chay sirbikuqkuna, Dyusta adurananllapa wasita kuytakuqkunaqa ninata kachkasha quñukur shayaranllapa. Pedrupismi paykunawan pulla chaypi quñukur shayaran.
Kurakunapa mantaqninqa qallariranna Jesusta tapuq yach'akuqninkunapaq, imakunata yach'achikushanpaq ima.
Taputinqa, Jesusqa niran: --Nuqaqa tukuypa naypanpi rimasha kani. Maydiyapismi tantakananllapa wasikunapi, chaynulla Dyusta adurananllapa wasipi, chay maypich'i Israelmanta tukuy runakuna tantakanllapa chaykunapi yach'achikusha kani. Chaynuqami mana imatapis pakapllaqa yach'achikushachu kani.
Chaynu katinqa, ¿imapaqtaq tapumayanki? Tapuy uyakumasha chaykunata. Paykunami yach'anllapa nuqa rimashaykunataqa nir.
Chaynu Jesu's nitinmi, Dyusta adurananllapa wasita kuytaqkunamanta ukqa qaqllanpi maqaran Jesustaqa, kaynu nir: --¿Kurakunapa mantaqnintachu waknu willanki? nir.
Chaymi Jesusqa niran: --Mana allinta rimasha katiyqa willamay-ari imatami mana allinta rimasha kani nirmapis. Piru allinta rimasha katiyqa ¿imapaqtaq maqamanki? nir.
Chaymantami Anasqa Jesustaqa watakashallata kach'aran, kurakunapa punta mantaqnin Caifasmanna.
Chaykamanqa, Pedruqa ninapa yatalanpi shasha quñukuyaran. Chaymi tapuranllapa: --¿Manachu chiqapta wak runapa uk yach'akuqnin kanki? nir. Pedruqa niran: --Manami nir.
Chaypimi karan kurakunapa mantaqninpa uk sirbikuqninpis. Payqami, Pedro uk sirbikuqpa rinrinta pitisha karan chaypaqa ayllun karan. Chaymi paypis tapuran Pedrutaqa kaynu nir: --¿Manachu paywan rikashuray wak wirtapi?
Chaynu nir taputinmapis, Pedruqa qashan, "Manami riqsinichu" nitinlami galluqa kantaranna.
Piru limpu achkiyayatinnaqami, Jesustaqa Caifaspa wasinmantaqa, aparanllapa Romamanta mantakuq Pilatupa mantakuna wasinman. Piru Israelmanta karguyjunkunaqa mana yaykuranllapachu chay wasimanqa. Chaqa paykunaqami yarpuqllapa: Chayman yaykurqashi mantakuykuna nishannulla manana Dyuspaqqa shumaqnachu kayanqallapa nir. Chaynulla mananashi Pascua mikunamatapis mikuyta puytiyanqallapanachu nir.
Chaynu Jesusta ch'achitinllapanaqa, Pilatuqa waqtaman lluqshimur niran: --¿Imamantataq kay runataqa uchachayankillapa? nir.
Paykunaqa niranllapa: --Kay runa allin katinqa, qammanqa mana apamunayllapatachu nir.
Pilatuqa niran: --Chaynu katinqa, apar liynikillapa nishannulla kay runataqa rikar yach'ayllapa nir. Chaynu nitinmi, Israelmanta karguyjunkunaqa niran: --Nuqakunaqami mana dirichuyjunchu kanillapa mayqantapis wanuchinayllapapaqqa nir.
Chaynumiri kumplikaran, Jesu's imanumi wanushaq nir payllapaq rimashanqa.
Chaymantami Pilatuqa qashan mantakunan wasinman yaykur, Jesustaqa qayar kaynu nir tapuran: --¿Qamchu Israel runakunapa mantaqnin kanki? nir.
Jesusqa niran: --¿Qampa yarpuynikillamantachu tapumanki, manaqachu ukkuna willashusha katin? nir.
Jesu's chaynu nitinqa, Pilatuqa niran: --¿Nuqachu Israelmanta runa kani? Chaqa qampa nasyunnikimanta runakuna, chaynulla kurakunapa mantaqninkunami qamtaqa nuqamanqa apamushushallapa. Ma willamay, ¿imatataq rurashayki? nir.
Jesusqa niran: --Nuqapa mantakunayqami mana kay pachamantachu. Chaqa chaynu katinqami, nuqapa kaqniykuna maqanakunmanllapa ama Israelmanta karguyjunkunaman qukumananllapapaq. Piru mantakuyniyqami mana kaymantachu nir.
Chaymantaqa Pilatuqa tapuran: --Chaynu karqa, ¿chiqaptachu qamqa uk mantakuq kanki? nir. Jesusqa niran: --Qamllami nimanki, mantakuq kani nirqa. Nuqami kay pachaman shamur nasiray tukuy runakunata willanaypaq chay chiqap kaqpaq. Chaymi chiqap kaqpaq rimatiy intrakaqkunaqa, uyamanllapa nir.
Chaynu nitinqa, Pilatuqa niran: --¿Imataq chay chiqap kaqqa? nir. Chaynu Jesusta tapurnaqa, Pilatuqa qashan lluqshimuran, chay Israelmanta karguyjunkunata kaynu nir willaq: --Nuqapaqqami kay runaqa mana ima uchayjunlamapischu.
Piru qamkunapa kustumrikillapami kan, kada Pascua fyistapi qamkuna nishaykillapanulla uk prisuta kach'anaypaq. Chaynu katinmi, ¿munankillapachu kay Israel runakunapa mantaqninta kach'anaypaq? nir.
Chaynu Pilato nitinqa, tukuyninllapa qashan kaynu niranllapa: --¡Ama chaytaqa kach'archu, ashwan Barrabasta kach'ay! nir. Kay Barrabasqami kusala suwakuq runa karan.

Chaymantaqami, Pilatuqa kach'akuran, Jesusta kusata llibachinanllapapaq.
Chaymi suldadukunaqa kashamanta rurakasha kurunata Jesustaqa umachiranllapa. Chaynulla uk chupika murada rach'pata yakachiranllapa.
Chaymantami kushipananllaparayku tukuynin qimikar kaynu niranllapa: --¡Biba Israel pwiblupa gubyirnun! nir. Chaynu nir imaqami, qaqllitanpi maqaqllapa.
Chaynami, Pilatuqa qashanpis mantakunanmanta yarqamur niran: --Rikayllapa. Nuqaqami paytaqa yarqachimusha kani rikar kwintata qukanaykillapapaq, nuqapaqqa kay runaqa mana ima uchayjunlamapischu nir.
Chaymantaqami Jesusqa yarqamuran, kashamanta rurakasha kurunata umakusha, chupika murada rach'pata yakakusha ima. Chaymi Pilatuqa niran: --¡Kaypimi kay runaqa! nir.
Chaynu nitinqa, kurakunapa mantaqninkuna, Dyusta adurananllapa wasita kuytaqkunaqa niranllapa: --¡Kruspi klabay! ¡Kruspi klabay! nir. Piru Pilatuqa paykunataqa niran: --Chaqa, qamkuna apar kruspiqa klabayllapamapis. Nuqapaq-shuypaqa, kay runaqa mana ima uchayjunlamapischu nir.
Chaynu Pilato nitinqa, Israelmanta karguyjunkunaqa niranllapa: --Nuqakunapaqami uk liyniyllapa kan. Chaymi, chay liyniyllapa nishannuqa, kay runaqa allin wanunanpaq. Chaqa payqa 'Dyuspa Wamran kani' nisha.
Chaynu nitinllapaqa llallin Pilatuqa kusata manchakuran.
Chaymi qashan mantakunanman yaykur, tapuran Jesustaqa kaynu nir: --¿Maymantataq qamqa kanki? nir. Piru Jesusqami, mana imatapis willaranchu.
Chaymi Pilatuqa qashan niran: --¿Manachu imatapis willamayanki? ¿Manachu yach'anki, nuqa washashuyta puytini? nir. Manaqapis ¿mantakutiy kruspi klabashuyta puytinllapa nirqa?
Jesusqa niran: --Tayta Dyus, mana munasha katinqa, manami imatapis ruramayta puytinkimanchu. Piru mayqanch'i nuqata qamman qukumasha chaymi mas uchayjunqa qammantaqa.
Chaynu Jesu's nitinmi, Pilatuqa chay kutilla kach'ayta yarpuran imanullapis. Piru chay Israelmanta karguyjunkunaqa kusata lanyaranllapa, kaynu nir: --¡Chay runata kach'arqa, Romapa punta mantaqnin Cesarpaqa mana amigunchu kanki! ¡Mayqanpis mantakuq paylla tikrakarqa, mantakuq Cesarpaqa kuntran! nir.
Chaynu nitinllapa Pilato uyaparqa, Jesustaqa tukuypa naypanman lluqshichimur, payqa mantakunanpina taran. Chay mantakunan lugarqami shutiq "Rumi Llutakasha Pampa". Nataq hebreo rimaypi-shuypaqa |i"Gabata"|r nir.
Chaypimi uk diyalana Pascua fyistapaq faltayatin, alas dusi yupayna karan. Chaymi Pilatuqa niran: --¡Kaypimi mantakuqnikillapaqa! nir.
Piru paykunaqami ashwan kusata laqyaranllapa kaynu nir: --¡Wanunqa! ¡Wanunqa! ¡Kruspi klabay! nir ima. Chaynu nitinllapa, Pilatuqa tapuran paykunataqa kaynu nir: --¿Mantakuqnikillapatachu nuqaqa kruspi klabayashaq? Chaynu nitinqami, chay kurakunapa mantaqninkunaqa niranllapa: --¡Nuqakunapaqa, Cesarla mantakuqniyllapaqa! ¡Manami chiqan mantakuqniyjunchu kanillapa! nir.
Chaynu nitinllapami, Pilatuqa Jesustaqa paykunatana quran. Chaymi Jesustaqa aparanllapana kruspi klabaq.
Jesusqa kayashanmantaqa krusninta rikrakur riran, Calavera shutiq lugarmanqa. (Hebreo rimaypiqa chay lugartaqa ninllapa Go'lgota nir.)
Chay lugarpimi Jesustaqa klabaranllapa ishkay runawan pullata krusllapi, ukninta Jesuspa allilaw qichqanpi, ukninta ichuqlaw qichqanpi.
Kruspi klabatinllapanaqa Pilatuqa kach'akuran, uk litriru kaynu niqta ch'urananllapapaq: |sc"NAZARETMANTA JESU'S, ISRAEL RUNAKUNAPA MANTAQNIN"|d nir.
Chaymi chay litrirutaqa Israelmanta achka runakuna liyiranllapa. Chaqa Jerusale'n pwiblupaqa shipchanlapi karan. Chay litriruqami iskribikasha karan hebreo rimaypi, latin rimaypi, griego rimaypi ima.
Chaymi Israelmanta kurakunapa mantaqninkunaqa niranllapa Pilatutaqa. --Ama iskribiychu 'Israel runakunapa mantaqnin' niqtaqa. Ashwan iskribiy kaynuta: 'Israel runakunapa mantaqnin tukuq' niqta.
Piru Pilatuqa niran: --¡Chaynu iskribirqami, iskribishana kani! nir.
Chaymanta suldadukuna Jesusta kruspi klabarllapanaqa rach'pantaqa kwatru partipaq pitir, uk parti kada unu aypakuranllapa. Piru chay atun rach'pa qatakunantaqa mana siranayjun katinmi, mana imanupis partinakuyta puytiranllapachu. Chaqa uk kwirpuyjunlami karan.
Chaynu katinmi suldadukunaqa, kaynu niranllapa: --Ama llikirchu surtyakushunllapa, mabir mayqanninchikllapashi aypashunllapa nir. Chaynu ruratinllapami Dyus nitin iskribikashanqa kumplikaran. Chaqa niqmi: "Rach'paytami paykunalla ayparanllapa. Nataq qatakuna rach'payta-shuypaqa surtyakur ayparanllapa" nir. Chaymi chaynulla suldadukunaqa ruraranllapa.
Jesu's klabakashanpa yatanpiqa karanllapa Jesuspa maman Mari'a, Jesuspa mamanpa irmanan, Cleofaspa warmin Mari'a, chaynulla Mari'a Magdalena ima.
Chaymanta Jesu's mamanta rikar, chay kusa munashan yach'akuqnin mamanpa pullan shaqta rikarqa, mamantaqa niran: --Mamitay, chaypimi wamraykiqa nir.
Chaynu mamanta nirqa, yach'akuqnintapis niran: --Chaypimi mamayki nir. Jesu's chaynu nishanmanta-pachami, chay yach'akuqninqa Jesuspa mamantaqa payna rikaran, kuytaran imamapis.
Chaymantami, Jesusqa tukuy imapis kumplikashana nir yach'ashanrayku kaynu niran: --Yakunayani nir. Chaynuqami niran, Dyus nitin iskribikashapi nishan kumplikananpaq.
Chaynu nitinmi, puqyala rach'pitata isupu qirupi watar, puchqu binu uk jarrupi tayatin nuyuchir, Jesuspa shiminmanqa qimiranllapa.
Chaymi Jesusqa puchqu binuta kamarnaqa niran: --Tukuymi kumplikashana nir. Chaynu nirqa, pukch'irar wanuranna.
Samana diyapi Pascua fyista qallarinanpaq katinqami, chay Israelmanta karguyjunkunaqa mana munaranllapachu, chay kruspi klabaraqkunapa kwirpun krusllapi kanantaqa. Chaqa Pascua fyistaqami kusala shumaq fyista karan. Chayrayku Pilatuta rugaranllapa kach'akutin rir chay kruspi klabaraqkunapa ch'ankanta pakitinllapa dasna wanutin, kwirpunta ashuchinanllapapaq nir.
Chaymi kach'akutinllapa, suldadukunaqa rir, Jesuspa qichqanpi uk klabaraqpa ch'ankantaqa pakiran. Chaynulla chay uk qichqanpi kaqpatapis.
Piru Jesuspa ch'ankanta pakinanpaq qimikayatinllapa-shuypaqa, wanushana karan. Chaymi ch'ankantaqa manana pakiranllapanachu.
Piru ashwan chay suldadukunapa ukninqa rir atun puntayjun jyirruwan Jesuspa kustillanta uch'kuran. Chaymi chay kutilla, yawarwan yaku Jesuspa kwirpunmantaqa yarqamuran.
Kaytaqami uk rikasha chay parlakun. Chaymi chiqapta riman. Chaynulla yach'anpis chiqapta rimayan nir. Chaynu rimatinmi, qamkunapis kriyinaykillapapaq.
Chaqa tukuy kaykunaqami chaynuqa pasaran Dyus nitin iskribikashankuna kumplikananpaq. Chaqa niqmi: "Manami uk tullunlamatapis pakinqallapachu" nir.
Chaynullami uk iskribikashakunapipis niq: "Rikakunqallapami uch'kushanllapamatapis" nir.
Chaymantaqami Arimateamanta Josiqa, Pilatuta rugaran Jesuspa kwirpunta qutin apar pampananpaq. Josiqami, Jesuspa yach'akuqninna karan. Piru chay Israelmanta karguyjunkunata manchashanraykumi, upallala puriq, mana imatapis rimarchu. Chaymi Pilato apar pampay nitinqa, Josiqa rir, Jesuspa kwirpuntaqa aparanna pampaq.
Chaynullami Nicodemupis ch'amuran, trinta kiluta yupay kusa mishki mutkiypaqla rimidyitukuna mirrawan, aluwita apar. Paymi unaylla uk tuta risha kayaq Jesuswan parlaq.
Chaynumi, Josiwan Nicodemuqa Jesuspa kwirpuntaqa aypar, rach'pitata chay mishki mutkiypaqla rimidyitukunawan alli salar, pilluranllapa. Chaynuqami ruraranllapa, Israelmanta runakunapa chaynu pampakunanllapapaq kustumrin kashanrayku.
Chay lugar kruspi klabashanllapapiqa kayaq uk wirta. Chaypiqami kayaqna qaqapi uk uch'ku wanuqkuna pampakananpaq. Piru chaypiqami manaraq mayqanpis pampakashachu kayaq.
Chaymi chaylapi pamparanllapa, chay yatanlapi katin. Chaqa Israelmanta runakunapa samanan diyamapis qallariyarannari.

Chaymantami simanapa punta diyanpiqa Mari'a Magdalenaqa amsaq amsaqla riran Jesu's pampakashanmanqa. Chaynu rir ch'armi, chay uch'kuta kirpaq atun rumiqa uklawpina kaqta rikaran.
Chaymi kallpar riran, Simo'n Pedruta, chaynulla Jesuspa chay kusa munashan yach'akuqninta willaq. Ch'arqa, kaynu niran: --¡Amitunchikllapataqa pampakashanmanta urqur apashallapa! ¡Manami yach'ayanillapachu maymanmi apar ch'urashallapa nirmapis!
Chaynu nitinmi, Pedruqa chay uk yach'akuq masinwanqa riranllapa Jesu's pampakashanmanqa.
Ishkantinmi kusata kallparanllapa. Piru chay uk yach'akuqqami kusata kallpar Pedrumantaqa naypaqta ch'aran.
Ch'arqami piratar chapakurqa Jesu's pillukashan rach'palatana rikaran. Piru manami yaykuranchu rurimanqa.
Chaymanta Simo'n Pedro ch'arqa, yaykuran pampakashan uch'kumanqa. Piru paypis, Jesu's pillukashan rach'palatana usuraqta rikaran.
Chaynullami umanta pillushanllapa rach'paqa, kwirpunta pillushanllapa rach'pawanqa mana pullachu karan. Ashwanmi umanta pillushanllapa chay rach'paqa, chiqanla pillukasha usurayaran.
Chaymantaqa, Jesuspa chay uk yach'akuqnin naypaqta ch'asha karan chaypis, yaykuran. Yaykur tukuy chay pasashanta rikarqa, chaypiraq kriyiran Jesu's kawsamushana nirqa.
Chaqa paykunaqa manaraq intrakashachu karanllapa, Dyus nitin iskribikashakunapi Jesusqa wanur kawsamuyanqa nishanpaqqa.
Chaymantami Jesuspa yach'akuqninkunaqa tikrakaranllapa wasinllapaman.
Nataq Mari'a-shuypaqa Jesu's pampakashan punkulapi waqar kidaran. Chaynu waqayarqa, piratar chapakuran uch'ku rurimanqa.
Chaymi ishkay angelkuna kusa yuraq intiru rach'payjunta rikaran. Paykunaqami Jesu's pampakashanpi, uknin ch'akinlaw kashanpi, ukninqa uman kashanpi tayaranllapa.
Chaymantaqa chay angelkunaqa tapuranllapa Mariataqa kaynu nir: --Mamitay, ¿imapaqtaq waqayanki? nir. Chaynu taputinllapaqa, payqa niran: --Amituyta apasha katinllapami waqayani. Manami yach'ayanichu mayman aparmi ch'urasha kanqallapa nirmapis.
Chaynu nir uklawman chapakuq tikrakayarlami, Jesusta naypanpi shaqta rikaran Mariaqa. Piru payqa mana yach'ayaranchu Jesu's kanqa nirmapis.
Chaymantami Jesusqa payta tapuran kaynu nir: --Mamitay, ¿imapaqtaq waqayanki? ¿Pitataq maskayanki? Chaynu taputinqa, Mari'a Magdalenaqa, wirtata kuytaq kanqa nir yarpur, niran: --Taytituy qam apasha karqa willamay, ¿maypitaq ch'urashayki rir apanaypaq? nir.
Chaynu nitinqa, Jesusqa niran: --¡Mari'a! nir Mariaqa tikrakamur niran hebreo rimaypi: --|i¡Raboni!|r nir. (Rimananchikpiqa niyan "Yach'achikuq Taytituy").
Chaynu nitinmi chaymantaqa, Jesusqa niran: --Ama aypamaychu mamitay. Chaqa manaraqmi rishachu kani Taytaywan pulla kanaypaqqa. Piru rir, tukuy ukniykunata willapamay, riyaninami Taytaywan, Taytaykillapawan, Dyusniywan, Dyusnikillapawan tarinakuq nir.
Chaymi Mariaqa rir, willaran Jesuspa tukuy yach'akuqninkunataqa: "Amitunchikllapatami rikasha kani" nir ima. Chaynullami Jesu's willashantaqa tukuyta parlakuran manyaqmanta.
Chay simanapa punta diyanllapi, limpu amsayatinnaqa Jesuspa yach'akuqninkunaqa uk wasilapi tantakar alli kirpakusha ima tayaranllapa, Israelmanta karguyjunkunata manchashanllaparayku. Chaynu kayatinllapami, Jesusqa illaqmanta yaykur, paykunapa ch'aypinllapapi shar, kaynu nir saludaran: --¡Kusa shumaqmi kankillapa! nir.
Chaynu nirnaqa, Jesusqa yach'akuqninkunata rikachiran makinkunata, kustillanta ima. Chaymi paykunaqa Jesusta rikar riqsirqa, allipta aligriyaranllapa.
Chaymantaqa qashan Jesusqa paykunataqa niran: --¡Kusa shumaqmi kankillapa! Chaqa imanuch'i Taytay kach'amaran chaynullami qamkunatapis kach'ashunillapa, nuqapaq yach'achikutkillapa kriyirna washakananllapapaq nir.
Chaynu nirqa, Jesusqa paykunaman pukakur, niran: --Santu Ispiritu qamkunawan kanqa.
Chaymi mayqantapis uchanmanta pirdunatkillapaqa pirdunakashana kanqallapa. Chaynulla mayqantapis uchanmanta mana pirdunatkillapaqa, mana pirdunakanqachu nir.
Jesu's kawsamur yach'akuqninkunaman rikaritinqa, dusi yach'akuqninkunamanta Toma's, chay Milli niqllapa chayqa, mana chaypichu karan.
Chaymi chaymantaraq Tomastaqa willaranllapa: --Amitunchikllapatami rikasha kanillapa, nir. Piru Tomasqa niran: --Makinkunata klabu chuqrishanta mana rikar, chaynulla chay chuqrikashanman mana diduyta itar, mana makiywan kustillanta kamar imaqa, mana kriyishaqchu nir.
Chaymanta uchu diya pasatinnaqa, Jesuspa yach'akuqninkunaqa qashan tantakaranllapa chay wasillaman. Tomaspismi chaypina karan. Paykunaqami punkuta kirpakusha tayaranllapa. Piru Jesusqami illaqmanta yaykur paykunapa ch'aypinllapapi shar kaynu nir saludaran: --¡Kusa shumaqmi kankillapa! nir.
Chaynu nirqa, Tomastaqa niran: --Diduykita kayman itay, makiykunata rikay, makikita apamur kustillayman itay. Ama mana kriyiq runachu kar, ¡kriyiy! nir.
Chaynu nitinmi, Tomasqa kusata aligriyar kaynu niran: --¡Amituymi kanki; Dyusniymi kanki! nir.
Chaymi Jesusqa niran: --¿Kanan rikamarqachu kriyimankina? ¡Kusa shumaqmi kanqa manaraq rikamayar, kriyimaqkunaqa! nir.
Jesusqami yach'akuqninkunapa naypanpiqa mas achka milagrukunata ruraran. Piru wakin milagrukunaqami kay librupiqa mana iskribikashachu.
Nataq chay iskribikashakuna-shuypaqami, Jesusqa Taytanchik Dyuspa Wamran chaynulla Akrashan Cristun nir, qamkuna kriyinaykillapapaq iskribikasha. Chaynu kriyirnaqami tukuy tyimpupaqna kawsankillapa payrayku.

Chaymantami, Jesusqa qashan rikariran wakin yach'akuqninkunaman, Tiberias shutiq quch'apa manyanpi. Kaykunami karan tarinakutinllapaqa:
Simo'n Pedruqa chay Milli niqllapa Tomaswan, chay Cana' Galilea pwiblumanta kaq Natanaelwan, Zebedeupa ishkay wamrankunawan, chaynulla ishkay mas yach'akuq masinkunawan pulla karanllapa.
Chaypi pulla kayatinllapaqa, Simo'n Pedruqa niran: --Riyani piskadukuq, nir. Chaymi chay wakinkunapis niranllapa: --Chaynu katinqa nuqakunapis pullayki rishaqllapa nir. Chaynu ninakur chaymantaqa riranllapanari uk yaku karruman iqar. Piru chay tutaqa mana uklamatapis piskadutaqa ayparanllapachu.
Limpu achkiyayatinnami, Jesusqa chay atun quch'apa manyanpi rikariran. Piru yach'akuqninkunaqa mana yach'ayaranllapachu, Jesu's kanqa nirqa.
Chaynu yarpupakuyatinllapaqa, ashwan Jesusqa niran paykunataqa: --Wamrituykuna, ¿manachu piskaduta aypashaykillapa mikunallapapaq? nir. Paykunaqa niranllapa: --Manami nir.
Chaynu nitinllapaqa, Jesusqa qashan niran paykunataqa: --Yaku karruykillapapa allilaw qichqanman atun shikraykillapataqa itakuyllapa. Chaypiqami aypankillapa nir. Chaynu nitinmi, paykunaqa chaynu ruraranllapa. Piru chaymantaqa manana chay atun shikrataqa lluqshichimuyta puytiranllapachu, kusala unta piskadu kashanrayku.
Chaymantami Jesuspa chay kusa munashan yach'akuqninqa, Pedrutaqa niran: --¡Wakqami Amitunchikllapa! nir. Chaynu niqta uyaparlami Simo'n Pedruqa rach'panta yakakuran. Chaqa lirila karan. Rach'panta yakakur yakuman yaykuran.
Nataq chay wakinkuna-shuypaqa, syin mitrulana yupay manyaman ch'ananpaq faltayatin, yaku karrunpiqa ch'aranllapana, atun shikrapi piskaduta untalla aysach'akusha.
Chaymanta ishkir rirqa yaku manyaman ch'arqa nina ratakuqta tariranllapa. Chay nina ratakuqpa ananpiqa piskaduwan, tantita kasha karan.
Chaymi Jesusqa paykunataqa niran: --Apamuyllapa chayraqla lluqshichimushaykillapa wakin piskadukunata nir.
Chaynu Jesu's nitinqa, Simo'n Pedruqa iqar chay atun shikrataqa waqta pachakaman chutamuran. 153 piskadu kusa atunlla karan, chay atun shikrapiqa. Piru chaynumapis mana llikikaranchu chay shikraqa.
Chaymantami Jesusqa, paykunataqa niran: --Shamur mikuyllapa nir. Chaynu nitinqa chay yach'akuqninkunaqa ukninlamapis mana tapuyaqllapachu, mayqantaq kanki nirlamapis. Chaqa yach'ayaranllapanari Amitunchikllapa nir.
Chaymantami Jesusqa paylla yach'akuqninkunaman qimikar tantitakunata, piskadukunata ima aypachiran.
Chay rikarishanwanqami kawsashanmantaqa Jesusqa kimsa kutipaqna rikarisha karan yach'akuqninkunamanqa.
Mikur tukchitinllapanaqa, Jesusqa niran Simo'n Pedrutaqa: --Jonaspa wamran Simo'n. ¿Qamqachu chiqapta kaykunamantaqa masta munamanki? Pedruqa niran: --Ari' Taytituy. Qamqami yach'ayanki nuqaqami munashuni nir. Chaymi Jesusqa niran: --Uyshitaykunatami qaranki nir.
Chaynu nirqa, qashan tapuran: --Jonaspa wamran Simo'n, ¿chiqaptachu munamanki? nir. Pedruqa niran: --Ari' Taytituy. Qamqami yach'ayanki nuqaqami munashuni nir. Chaymi qashanpis Jesusqa niran: --Uyshitaykunatami michinki nir.
Chaynu nirqa qashan kimsa kutipaqna kaynu nir tapuran: --Jonaspa wamran Simo'n ¿munamankichu? nir. Chaynu Jesu's kimsa kuti tapushanrayku, Pedruqa kusa llakishala niran: --Taytituy, qamqami yach'ayanki tukuyta. Qamqami yach'ayanki nuqaqa munashuni nir. Jesusqa qashan niran: --Uyshitaykunatami qaranki nir.
Chiqaptami nishayki: Musu karqami maytapis rinashaykita riq kanki, qamlla mudakur ima. Piru kanan-shuypaqa nishayki: Rukuna katkiqami, ukna mudachishunqa, qamqa rikraykikunata chutarachitki. Chaynu rach'paykita yakachishurqa, maytapis apashunqa mana qam rinashaykimanmapis.
Jesu's chaynu nirqa, Pedrutaqa intrachinayaran imanumi wanuyanqa nir. Chaynulla intrachinayaranpis chay wanushanrayku, runakunaqa Dyuspi mastana kriyir alabanqallapa nir. Chaynu nirnaqa chaymantaqa niran: --¡Shamuy nuqawan rishun! nir.
Chaynu ninakurqa riranllapana. Riyarllapa Pedruqa das ikinman chapakurqa, rikaran Jesuspa kusa munayashan yach'akuqnin ikinllapata riqta. Kay kusa munayashan yach'akuqninmi Jesu's wanunanpaqna paykunawan mikuyatinqa, tapusha karan "¿Mayqanninllapashi kuntrankunamanqa qukuyanqa?" nir. Paymi ikinllapataqa riyaran.
Ikinllapata riqta rikarqa, Pedruqa Jesustaqa tapuran: --Taytituy, kayta-shuypaqa, ¿imataq pasayanqaqa? nir.
Jesusqa Pedrutaqa niran: --Nuqa munar, qashan shamunaykaman kawsachitiymapis, ¿ima kwintaykitaq qampaqqa? Qamqa shamuy nuqawan rishun nir.
Chaynu Jesu's nisha katinmi, tukuy paypi kriyiqkunaqa kusata ninakuqllapa: "Chay kusa munashan yach'akuqninqa manana wanuyanqanachu" nir. Piru Jesusqa manami, mana chiqapta wanunanpaqchu niran. Chaqa payqa, niran: "Nuqa munarqa, qashan shamunaykaman kawsachitiymapis, ¿ima kwintaykitaq qampaqa?" nirla.
Jesusqami nuqapaq rimaran chaynuqa. Chaynu karmi nuqalla rimani tukuy chaykunapaqqa. Chaynullami tukuy kaypi iskribikashakunatapis nuqalla iskribisha kanimapis. Chaymi nishayqa chiqap.
Jesusqami achka milagrukunata ruraran. Tukuy chay rurashankunata manyaqmanta iskribishaqami kay pachamapis tukuy librukunataqa mana aypayanmanchu. Chaynumi kanqa.