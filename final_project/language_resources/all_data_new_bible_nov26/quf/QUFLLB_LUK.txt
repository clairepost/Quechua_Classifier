Amitunchik Jesucristo tukuy imata rurashantami kusala achka runakuna manyaq iskribiyta kamaranllapa.
Chaqa paykunaqami imanuch'i Amitunchik Jesucristuwan puntamanta-pacha pullan kar, tukuy imata rurashankunata rikasha kar willamaranchikllapa chaynulla iskribiranllapa.
Chaynullami nuqapis kusala munashay Tayta Teo'filo tukuy chaykunapaq manyaq tapukur allita intrakashayrayku manyaq iskribishuyta yarpusha kani.
Chaynuqami kusala allitana intrakanki chay yach'achishutinllapa kriyishaykipaqqa.
Herodes Judea pwiblupi mantakuyashan tyimpupimi, chaypi taran uk kura Zacari'as shutiq. Payqami, Abi'as kurakunapa ayllunmanta karan. Nataq, warmin Elisabet-shuypaqa punta kura Aaronpa ayllunmanta karan.
Paykunaqami ishkantinllapa kusa allin karanllapa Dyuspaqqa. Chaynu karmi, Dyus nishanta, mantakushanta ima kasushanrayku mana mayqanpis uchachayta puytiqllapachu.
Piru manami wamrayjun kayta puytiqllapachu, Elisabet mana wamrakuq katin. Chaynulla ishkantin rukullana karanllapapis.
Uk diyapimi, Zacariasqa wakin kura masinkunawan Dyusta adurananllapa wasipi rurananllapata ruraranllapa.
Paykunapa chaynu kustumrin katinmi, Zacariasta akraranllapa Dyusta adurananllapa wasipa Santu Kwartunman yaykur, insinsyuta quntachikunanpaq.
Chaymi, Santu Kwartupi insinsyuta quntachikunankamanqa, tukuy chay waqtapi kaqkunaqa Dyusman mañakuyaranllapa.
Chaykamanmi Zacariasmanqa, Tayta Dyuspa uk angelnin rikarir, chay insinsyuta rupachiyashan altarpa allilaw qichqanpi sharan.
Chayta rikarmi Zacariasqa kusalata dispantakar manchakuran.
Piru chay angelqa niran: --Zacari'as, ama manchakuychu. Chaqa Dyusqami uyapasha mañakutkiqa. Chaymi, warmiki Elisabetqa wamrakustunqa. Chay wamritutaqami shutichinki Juan.
Qamqami allipta aligriyanki, chay wamrituyki nasitinqa. Chaynulla kusa achka runakunapis aligriyanqallapa.
Chaqa wamraykiqami, kusa yach'aq puytiq kanqa Dyuspaqqa. Manami upyanqachu ubapa yakunta kar, wakin mach'aypaq ima kaqkunamatapis. Ashwan manaraq nasiyashanmanta-pacha, Dyuspa Santu Ispiritunwanmi kanqa.
Payqami shumaqta yach'achikutin, Israelmanta kusa achka runakuna Dyusta kasunqallapa, uchankunata dijar imana.
Juanqami, Dyuspa rimaqnin Eli'as yupaylla, kusa shumaq yarpuyniyjun, pudirniyjun ima kanqa. Chaymi, Amitunchikmantaqa naypaqta shamur yach'achikunqa, tukuy runakuna wamrankunawan shumaqchakananpaq, chaynulla chay mana intrakanaqkunapis intrakananllapapaq ima. Kaykunatami, tukuy runakunata yach'achiyanqa shumaq allinlana kasunanpaq, Amitunchik maydiya shamutinqa.
Chaymanta Zacariasqa, angeltaqa kaynu nir tapuran: --¿Imanutaq kriyishuyta puytiyman kay nimashaykipaqqa? Chaqa nuqaqami kusa rukunari kani, chaynulla warmiypis nuqa yupay kusa rukuna.
Chaynu nitinqa, angelqa niran: --Nuqaqami Gabriel kani. Dyuspa naypanpimi kani pay nimashanta ruranaypaq. Paymi nuqata kach'amaran qamta parlashunaypaq kay shumaq willashushayta.
Piru kananqa, nuqa willashutiy mana kriyishaykirayku, mudupaqna tikrakanki. Chaymi manana rimayta puytinkichu, kay tukuy nishushaykunaqa allip chay nishaynulla kanankaman.
Chaykamanqami, Santu Kwartuman mana yaykusha karan chaykunaqa, yarayaranllapa Zacariastaqa. Chaymi paykunalla tapunakuranllapa: "¿Imakurtaq chay rurimantaqa mana das lluqshimun?" nir.
Chaynu niyatinllapapismi, lluqshimuran. Lluqshimurqa, mana imatapis wakinninkunataqa willayta puytiranchu. Chaymi chay waqtapi kaqkunaqa yarpuranllapa, imata rikapakusha kanqa chay ruripiqa nir. Chaqa makinkunalawan rikachikurla parlakuyaran. Chaymi, chaynuna puriran mana rimakurnachu.
Chaynumapis, Dyusta adurananllapa wasipi rurananpaq karan chaykunataqa rurar tukchirna, riran wasinmanqa.
Chaymantaqa, warmin Elisabetqa ruriyjun rikariran. Chayraykumi, manana lluqshiranchu wasinmantaqa sinku misista, kaynuta yarpur:
"Amituymi munasha wamrayjun kanaypaq, amana runakunaqa, mana wamrakuq warmichu nir ima pinqamananllapapaqnachu".
Saysi misismantaqa, Tayta Dyusqa kach'aran angelnin Gabrielta, Galileapa uk pwiblun Nazaret shutiqman,
rir watukunanpaq, uk warmi Mari'a shutiqta. Chay warmisitami manaraq mayqan runawanpis punushachu karan. Piru payqami, parlashana karan kasarananpaq, gubyirnu Davidpa uk ayllun Jose' shutiqwan.
Chayna, chay angelqa Mari'a kayashan wasiman yaykurqa, kaynu niran: --Saludashunimi, Dyuspa munashan warmisita, pay Taytituykiqami pullayki kar kuytashun.
Chaynu nitinmi, Mari'a rikarqa kusata manchakur kaynuta yarpuyaq: ¿Ima nishaq nirtaq waknuqa willamayanqa? nir.
Chaymanta angelqa niran: --Mari'a, ama manchakuychu. Chaqa qamqami Tayta Dyuspaqqa kusa munashan kanki.
Chaymi, ruriyjun rikarinki. Chayna wamrakusturqa, chay wamritutaqa shutichinki Jesu's.
Payqami kusa runa nisha kanqa. Chaymi runakunamapis Unaqmanta Dyuspa Wamran ninqallapa. Chaqa Dyusqami, paytaqa ruranqa unay rukunllapa gubyirnu David yupaylla kusa mantakuq kananpaq.
Chayna pay mantakunqa tukuy tyimpupaq Israel shutiq pwiblupiqa. Chaynulla chay mantakunanqa, mana tukukanqachu.
Chaynu nitinmi, Mariaqa kaynu nir tapuran angeltaqa: --¿Imanutaq kayanqa chay willamashaykiqa? Chaqa, nuqaqa manaraq runayjunlamapischu kani.
Chaynu nir Mari'a taputinmi, angelqa niran: --Dyuspa Santu Ispiritunmi, qamman Dyuspa pudirninwan uk puktaysitu yupayla shamur, rurikipi samanqa. Chayraykumi, chay wamran nasiqqa kusa allinla kar, shutinqa Dyuspa Wamran.
Chaynulla, chay aylluyki Elisabetpismi, wamrakustunqa rukulana kayarmapis. Paytami manana wamrakunqachu nisha katinllapamapis, payqa saysi misispaqna ruriyjun.
Dyuspaqqami mana imapis, mana ruraypaqqa kanchu.
Chaynu nitinmiri, Mariaqa kaynu niran: --Nuqaqari Dyuspa sirbiqnin kani. Chaymi, Tayta Dyusniyqa chay nimashaykinullata ruranqa nuqawanqa. Mari'a chaynu nitinqami, angelqa riranna.
Chay diyakunapimi, Mariaqa utqaylla riran, Judeapa uk pwiblun sirkalla lugarninman, Elisabetta watukuq.
Ch'arqami, Zacariaspa wasinman yaykur Elisabetta saludaran.
Mari'a saludaqta uyapatinqa, Elisabetpa wamritunqa kuyukuran rurinpiqa. Chaymi, Elisabetqa kusa shumaq Dyuspa Santu Ispiritunwanna kidaran.
Chayrayku, jwirtita rimar, kaynu niran: --Dyusmi masta shumaqchashusha tukuy warmikunamanta. Chaynulla, wamraykitapis shumaqchasha.
¿Pitaq nuqaqa kani, Amituypa maman shamur watukumananpaqqa?
Chaqa, saludamaqta uyapashutiyla, chay kutilla wamrituyqa aligriyar kuyuran ruriypiqa.
Kusa shumaqnami qamqa kanki, Dyus imatami rurayanqa nir willashutin kriyishaykirayku.
Chaymi, Mariaqa niran: "Tukuy shunquywanmi alabani kusa puytiq Tayta Dyustaqa.
Yarpuyniypimapis aligriyani Washamaqniy Dyuspaqqa.
Llakipaypaqla warmisita katiymapismi, Tayta Dyusqa kusa shumaq allinpaq rikaman. Chaymi, kananmantaqa kusa shumaq warmi nishapaqna riqsimanqallapa.
Chaqa, kusa puytiq karmi, nuqapiqa chay mana ruraypaqta kusa shumaqta rurasha. Payqa kusala shumaq allinla.
Dyusqami payta kasuqkunataqa, tukuy tyimpupaq llakipan.
Dyusmi, tukuy pudirninwan imatapis ruraran. Chaymi kusa kani niqkunapa yarpuyashanllapamatapis limpu chinqachiran.
Ashuchiranpismi kargunkunamanta, chay kusa puytiq karguyjunkunata. Ashwan, chay mana runa nishakunatami, kusa runa nishapaqna tikraran.
Chay mana imayjun kaqkunatami, tukuy imakunata quran. Nataq chay kusala imayjunkunata-shuypaqa, shinalata kach'aran.
Yanaparanmi Israel pwiblunmanta payta sirbiqkunata. Chaymi mana qunqarchu, shumaqta llakipar munaran.
Chaynu kananpaqmi nisha karan unay rukunchikkunata, Abrahamta tukuy aylluntinta".
Tukuy kaykunata nir imami, Mariaqa Elisabetwanqa kimsa misista yupay pulla kidaran. Chaymantanami tikrakaran wasinmanqa.
Chaymanta, Elisabetpa wamrakustunan tyimpu ch'amutinqa, wamrakusturanna ullqituta.
Chaymi, chay yatanlapi riqsinan taqkuna, chaynulla wakin ayllunkunapis, riranllapa watukuq, Tayta Dyusqa paywan kusala bwinu kasha nir yach'arllapa.
Chaymi uchu diyayjunna wamritu katin, chay watukuq risha karan chaykunaqa, aparanllapa siñal kustumrita rurananllapapaq. Chaynu rurarnaqa, wamritutaqa taytanpa shutinllawan Zacari'as, shutichinaranllapa.
Piru mamanqa niran: --¡Mana! Wamrayqami shutinqa Juan.
Chaymantaqa, chaypi kaqkunaqa niran: --Manami mayqanpis aylluykipiqa, chaynu shutiyjunqa kanchu.
Chaymantaqa, wamrapa taytanta siñalawan tapuranllapa, imanushi shutichinayan nir.
Chaymi, taytanqa siñalawan mañaran uk tablitata, chaypi iskribinanpaq wamrapa shutintaqa. Chaymi kaynuta iskribiran: "Shutinqami, Juan" nir. Chayta rikarmi tukuy dispantakar kidaranllapa.
Chaymantaqami, chay kutilla qashan Zacariasqa rimaq qallarir Dyustaqa kusata alabaran.
Tukuy chay wasin yatanlapi taqkunami, dispantakashalla karanllapa. Chaynulla, Judeapa chay sirkalla lugarninkunamanta runakunapis, parlaqllapa tukuy chay pasashankunapaqqa.
Chaynulla, tukuy chay uyapaqkunapis paykunalla yarpupakuqllapa: "¿Imanuraq kay wamraqa maydiyaqa kanqa?" nir. Chaqa alliptari Tayta Dyusqa tukuy pudirninwan yanapaq chay wamritutaqa.
Chay, wamrapa taytan Zacariasqa, Dyuspa kusa shumaq Santu Ispiritunwan kar, Dyuspaq rimarmi kaynu niran:
"Kusa shumaqmi Israelmanta runakunapa Dyusnin, Amitunchikqa. Chaqa, shamushamiri pwiblunta washaq.
Paymi, sirbikuqnin Davidpa ayllunllamanta, uk kusala puytiq runata nuqanchikkunamanqa kach'amusha washamanallapapaq.
Kaypaqmi unaykuna pay nishannullata, chay kusa allin rimaqninkuna kaynu nisha karan:
Payqashi washamashunllapa, kuntramaqninchikkunamanta, chaynulla tukuy ch'iqnimaqninchikkunamanmatapis.
Unay rukunchikkunatapis, llakipayanqa. Chaynulla, manashi qunqayanqachu chay tratuta rurar arnikushanmatapis.
Nataq, kaynumi jurar arnisha karan, agwilunchik Abrahamta-shuypaqa.
Washamayashunllapashi, chay kuntranchikkunamanta, payta sirbinallapapaq ama imatapis mancharchu.
Chayna paypa naypanpiqa, pay munashannullata rurarqa, kusala allin runana kanallapapaq, maydiyapis kawsayarllaqa.
Nataq qam-shuypaqa, wamrituy, shutinkimi unaq Dyuspa shumaq rimaqnin. Chaqa, qamqami Amituykimantaqa naypaqta rinki, nanninta kamkachiq yupay pay shamunankaman allita rimar yach'achikur ima.
Yach'achinkipismi, paypa pwiblunmanta runakunata Dyusmi uchankunamanta pirdunar washanqa nir.
Chaqa Taytanchik Dyusqami, llakipamanchik kuytamanchik ima. Chaymi unaq syilumanta-pacha washamaqninchikqa shamunqa, uk achkirachikuq yupay. Paymi nuqanchikkunapaqqa, imanutaq uk mushuq diyamaqa kusa llipyalla, chaynu kanqa.
Chaynu shamurmi, yanapanqa chay achkirachikuyninwanqa tutaparaqpi yupay mana allinta rurar kawsaqkunata, shumaq nanninpi puriq yupay tanallapapaq" nir.
Chay wamrituqamiri winayaq, kusala yarpuyniyjun ima. Chaynulla, Israelmanta runakunata yach'achiq qallarinankaman, chunllaq lugarkunapi taran.

Chay tyimpukunapimi, Romapa punta mantakuqnin Augustuqa, kach'akusha karan uk sinsuta rurananllapapaq tukuy pachapi.
Kay sinsuqami rurakaran Cirenio shutiq runa, Siria pwiblupa gubyirnun katin.
Tukuy runakunami uklaw pwiblukunapi tayarmapis, riqllapa pwiblunllapaman chaypina padrunakananllapapaq.
Chayraykumi, Josiqa chay Galileapa pwiblun Nazaretmanta lluqshir, riran paypa pwiblun Belenman, chay Judea pwiblupa gubyirnu David nasishanman. Chaqa Josiqa, Davidpa ayllunmanta karan.
Josiqami, Mariawan kasarananpaq kasha kar, rurisituyjun katinmapis, pullana riranllapa wakman padrunakananllapapaq.
Chaymi chay Belenpi kayatinllapaqa, Mariataqa itikustunanpaq nanaynin ayparan.
Chayna, chaylapi punta wamranqa nasikuran. Nasikutinqami, mantillitakunawan liyar usurachiran, animalkuna mikunanpaq uk batyanula parita kaq chaylapi. Chaqa, manari paykunapaqqa samananllapapaq lugar karanchu, chay samananllapa wasipiqa.
Belenpa yatanlapimi, karanllapa ayka michikuqkuna. Paykunami chaypiqa tukuy tuta uknin uknin turnanakur uyshankunata kuytar taqllapa.
Chaymi chaypi kananllapakamanqa, illaqmanta Dyuspa uk angelnin paykunaman rikariran. Chaynulla, Dyuspa shumaq llipyayninqa kusata achkirachikamuran paykuna kayashanmanqa. Chaymi paykunaqa kusalata manchakuranllapa.
Chaynu manchakutinllapamapis, angelqa niran: "Ama manchakuyllapachu. Ashwan kusa shumaqta willashuyanillapa chayta uyarmi aligriyankillapa. Chaynulla tukuymi kusata aligriyanqallapapis.
Kananmi Davidpa pwiblunpi, uk washakuq nasisha. Payqami Dyuspa Akrashan Cristun, Amitunchikllapa.
Kay nishuyanillapa chayta chiqapta kriyinaykillapapaqqami, uk wamrituta, animal mikunanpa batyanula paritanlapi mantillitawan liyakasha usuraqta tarinkillapa" nir.
Chaynu parlayatinllaparaqqami, syilumanta achka angelkuna chay uk a'ngel kayashanman rikaritin, Dyusta alabaranllapa kaynu nir:
"¡Kusa shumaqmi unaq syilupi Dyusninchikqa! ¡Kay pachapi kaqkunataqa, Tayta Dyusqa tukuyta llakipar yanapanqa! ¡Chayna, paykunaqa shumaq allintana kawsanqallapa!"
Chaymanta chay angelkuna syiluman tikrakatinnaqa, chay michikuqkunaqa paynin paynin ninakuqllapa: "Rishunllapari Belenman rikaq. Chaqa Dyusninchikmapis angelninkunata kach'amutin, willamashanchikllapana chaypi imami pasasha nirmapis".
Chaynu ninakur utqaylla rirmi, tariranllapa Mariawan Jositaqa wamritunta batyanula paritapi usurachisha taqllapata.
Rikarnaqami, kusata parlakuq ch'urakaranllapa chay a'ngel wamritupaq willashanllapapaqqa.
Chaymi chay michikuqkuna parlakutinllapaqa, tukuy uyapaqkunaqa, dispantakashalla kidaqllapa.
Chaynu katinmapis, Mariaqami uyarala uyakuran imanu rimatinllapamapis. Chaymi imata uyapar yach'armapis, mana qunqaranchu.
Nataq, chay michikuqkunaqa tikrakaranllapa Dyusninchikta alabaqnu, payji niqnu, tukuy chay rikashanllaparayku, uyapashanllaparayku ima. Chaqa, tukuy chaykunamiri, a'ngel willashanllapanulla pasasha karan.
Uchu diyamantami, chay siñal kustumrita rurarnaqa, chay wamritutaqa Jesu's shutichiranllapa, imanutaq Mari'a manaraq ruriyjun katin, a'ngel nisha karan chaynulla.
Chaymanta Moise's mantakushannu Mari'a itikushanmanta paqakutinnaqa, chay wamritutaqa aparanllapa Jerusalenman. Chayna Dyusta adurananllapa wasiman apar, kay wamrituyqa Dyuspaqna kanqa ninanllapapaq.
(Chaqa, Dyus nitin iskribikashakunapiqami kaynu niq: "Tukuy kulaka ullqu wamrituqashi Dyuspaqna kanqa" nir).
Chaymi ufrinditanllapata ch'urar, Tayta Dyusta payji ninanllapapaqqa, ishkay turtulitakunatach'i manaqachu palumapa ishkay wawituntach'i apar riranllapa, Dyus nishanta kumplinanllapapaqqa.
Chay tyimpukunapimi, Dyuspa Santu Ispiritunwan kar kusala allin runa, Dyusta aduraq Jerusalenpi taq. Paymi shutiq Simeo'n. Paymi yarakuyaran Dyuspa Akrashan Cristun shamur Israelmanta runakunata washananpaq.
Chaqa Santu Ispiritumi paytaqa kaynu nir willasha karan: Manaraq wanuyarchu Dyuspa Akrashan Cristunta rikanki nir.
Chayna, Santu Ispiritu willatin, Simeonqa riran Dyusta adurananllapa wasiman. Chaynulla chay wamrapa taytankunapis wamritunta aparanllapa Dyus mantakushannulla kumplinanllapapaq.
Chaymi, Simeonqa chay wamritutaqa marqakustur, Tayta Dyusta alabar kaynu niran:
"Tayta Dyusniy, kanan-shuypaqa arnimashaykiqa kumplikashana. Nuqa sirbikuqnikitaqa dijamayna shumaqta wanukunaypaq.
Chaqa rikashanamiri kani qam kach'amushayki kay Washakuqtaqa.
Qamqami tukuy chaykunataqa ruraq qallarishayki tukuy pwiblukunamanta runakuna rikar yach'ananpaq qammi Washakuqtaqa kach'amushayki nir.
Paymi imanutaq uk achkirachikuq yanapamanchik, chay yupay tukuy runakunata yanapar qampaq intrachinqa. Chaynami yach'ar alabanqallapa Israel pwiblumantami shamusha Washakuqqa nir".
Chaynu Simeo'n chay wamritupaq nitin Josiwan, maman Mari'a uyaparmi kusalata dispantakar kidaranllapa.
Chaymantaqami Simeonqa Dyusman mañakuran, paykunata shumaqta rikananpaq. Chaymi Jesuspa maman Mariataqa niran: "Tukuy imata, kay wamritu winar Israel pwiblupi ruratinmi, wakinqa paypi kriyir washakanqa. Nataq wakinkuna-shuypaqa, payta mana kriyishanllaparayku, manana Dyuspaqqa allinnachu kanqallapa. Ashwan chaykunata ruratin imami, kuntranqallapa paytaqa.
Chaynulla achka runakunapa yarpuyashan, rurayashankunamapis, shutiman rikarinqa. Piru tukuy chaykunapaqmi qamqa kusalata llakinki. Chaqa, tukuy chaykunami qampaqqa, uk kuchillu shunquykillaman yaykuq yupay kanqa".
Chaynullami Dyus nishankunata rimaq uk ruku warmi Ana shutiqpismi chaypi karan. Payqami, Aserpa ayllunmanta uk runa Fanuelpa wamran kaq. Chaqa kasarasha kayaq kusa shipashlla kar. Piru runawanqami kawsaran syiti añulata.
Chaymi chay runanmanta wakchayasha warmisitaqa uchintay kwatru añuyjunna karan. Payqami Dyusta adurananllapa wasimantaqa mana ashurchu Dyusman mañakuq tuta katin, unaq katinmapis. Chaynullami ayunaq ima.
Chaymi, paypis chay kutilla qimikamur qallariran Dyusta payji niq. Chaynullami, tukuy chaypi Jerusale'n washakananta munar yarakuqkunatapis willaran: "Jesusmi chay yarayashanllapa Washakuqqa" nir.
Chaymanta Tayta Dyus mantakushanta tukuyta rurarllapanaqa, tikrakaranllapana Galileaman, chay paypa pwiblun Nazaretman.
Nataq, chay wamraqami winayaran. Chaymi mas jwirti, mas yach'aq ima tikrakayaran. Chaynulla Dyusqa kusa shumaqta yanaparan.
Jesuspa taytankunaqa añu añu Jerusalenman riqllapa Pascua fyistaman.
Chaymi Jesu's dusi añuyjunna katinqa paykunaqa tantakar riranllapa fyistamanqa, chaynu riqllapa kar.
Chaymanta chay fyista pasashana katin, wasinman tikrar riyatinllapanaqa, wamra Jesusqa kidasha karan Jerusalenllapi, taytankunaqa mana kwintata qukatinchu.
Chaymi, paykunaqa Jesusqashi runakunapa rurinta riyanqa nir yarpur, riranllapa nantaqa uk diyatana. Chaymanta mana rikaritin, riqsinankunata ayllunkunata tapukur ima, mana yach'aranllapachu maypi wamranqa kanqa nirmapis.
Chayna mana tarirmi, tikrakaranllapa qashan Jerusalenman, chaypi maskakunanllapapaq Jesuspaqqa.
Chaymanta maskakur puriyarllapaqa, kimsa diyamanta tariranllapa Dyusta adurananllapa wasipi taqta. Ashwan chay yach'ar yach'achikuqkunawan pulla tayasha karan. Chay paykunaqa, Jesusta tapur uyakur ima tayasha karanllapa.
Chaymi tukuy uyapaqkunaqa dispantakashalla kidaqllapa, kusata yach'ayashanpaq, tapushanllapata allita willashanllapapaq ima.
Chaymanta taytankuna rikarqa, dispantakaranllapa. Chaymi mamanqa niran Jesustaqa: --Wamrituy, ¿imapaqtaq kaytaqa ruramashaykillapa? Kusata llakirmi taytaykiwan nuqaqa purisha kanillapa maskashur.
Chaymantaqa Jesusqa niran: --¿Imapaqtaq maskamayankillapa? ¿Manachu yach'ankillapa nuqa Taytaypa wasinpi, pay munashankunata ruranaypaq kani nirqa?
Piru paykunaqa mana intrakaranllapachu imapaqmi chaynu niyan nirmapis.
Chaymantami Jesusqa tikrakamuran taytankunawan Nazaret pwibluman. Chaypimi payqa taytankuna imata nitinpis kasur rurar ima kawsaran. Mamanqami tukuy chaykunata yach'arqa, mana imalatapis qunqaqchu.
Jesusqami winayaran. Chaynulla kusa yarpuyniyjun tikrakayaran. Chaymi paytaqa kusa shumaqta rikayaran Dyusqa. Chaynulla wakin runakunamapis, kusa shumaqta rikaqllapa.

-
Kinsi añupaqna Tiberio Ce'sar mantakuq katin, Zacariaspa wamran Juanta, Dyusqa uk chunllaq lugarpi parlaran yach'achikunanpaq. Chaymi chay tyimpukunallapi Poncio Pilato Judeapa gubyirnun karan. Nataq Herodes-shuypaqa Galileapi mantakuq. Chay uknin Felipiqa mantakuq Iturea pachapi, chaynulla Traconite pachapipis mantakuq paylla. Nataq Lisaniaqa mantakuq Abiliniapi. Anaswan Caifa's-shuypaqa kurakunapa mantaqnin karanllapa.
Chay tyimpukunapimi Juanqa tukuy chay riyu Jordanpa lugarninkunapi puriran yach'achikur, runakunaqa uchanllapata dijarna, Dyusta kasur shutikunanllapapaq. Chayna, Dyusqa uchanllapakunamanta pirdunar washananpaq.
Juanqamiri chiqapta chaynu yach'achikuran, imanuch'i Dyuspa rimaqnin Isai'as kaynu niran chaynulla: "Uk runami kusa jwirtita rimar chunllaqpi nin: 'Amitunchik Dyuspa nanninta kamakachiyllapa, uchaykillapata dijar Dyusta kasurllapana. Chaynuqami kusa dirichula nanta kich'aq yupayna kankillapa kanqa.
Tukuy pukrukuna pampalla kidanqa. Tukuy qaqakuna, sirkakunapis shumaq pampalla kanqa. Qinqulla nankuna kaqkunapis dirichakanqa. Nankuna uch'ku uch'ku kaqkunapis pampalla tikrakanqa.
Tukuy pachapi runakunami rikanqallapa Dyus Washakuqninta kach'amutinqa' ".
Isai'as nishannulla runakuna Juan shutichinanpaq lluqshimutinqa, payqa niyaq: "¡Largu kurukunapa ayllunkuna! ¿Chay manchaypaq kastigumanta washakayashunllapa nirchu yarpuyankillapa?
Chaynu yarpuyarqa Dyusninchikpinari chiqapta kriyiyllapa, yach'ananllapapaq chiqapta uchaykillapata dijar, Dyusninchikta kasunkillapana nir. Ama qamkunallaqa alabakayllapachu 'Abrahampa ayllun kar washakayanchikllapa' nirqa. Chaqa allita nishaykillapa: Dyus munarqami kay rumikunamatapis, Abrahampa ayllunpaq tikranarqa, tikranman.
Achapismi listuna qirukunata ch'upanmanta kuchunanpaqqa. Chaqa tukuy qiru mana allita puquqtaqa, kuchur itakunqa ninaman".
Chaynu Juan rimatinqa, chay runakunaqa niranllapa: -- Chaqa, ¿imatataq rurashaqllapa ama kastigamananllapapaqqa?
Juanqa paykunata niran: -- Mayqannikillapapis ishkay rach'payjun kaq, mikunayjun kaqpis, quyllapa uk mana kaqniyjunta.
Chay Romapaq wakin impwistuta kubrakuqkunapismi qimikaranllapa, shutikunanllapapaqqa. Chaymi Juantaqa kaynu nir tapuranllapa: --Yach'achikuq Taytituy, ¿imatataq rurashaq nuqakunaqa?
Chaymi Juanqa chaykunatapis niran: --Ama kubrakuyllapachu mastaqa, chay kubrakushaykillapamantaqa.
Chaymantaqa chaynulla wakin suldadukunapis tapuranllapa Juantaqa: --Nuqakuna-shuypaqa, ¿imatataq rurashaqllapa? nir. Chaymi Juanqa paykunataqa niran: --Ama mayqantapis yanqallamanta imanta kitayllapachu. Chaynulla ama yanqallamantaqa uchachayllapachu. Chay michkatach'i ganankillapa chaywanqa kuntintakayllapana.
Runakunaqami kusalata rikakuyaranllapa tapunakurllapa, imanupiqa Juan kanman Dyuspa Akrashan Cristunqa nir.
Piru Juanqa paykunataqa niran: "Chiqaptami nishaykillapa: Nuqaqami shutichikuni yakulawan. Nataq uk shamur-shuypaqami shutichikunqa Santu Ispirituwan, ninawan ima. Payqami kusa mas puytiq nuqamantaqa. Nuqaqa paypa naypanpiqa mana sirbinichu llanqinpa watunta kach'anaypaqlamapis.
Chay payqamiri apamuyan urkitanta makinpi charikur triguta akrananpaq pajanmanta. Chaynu shumaqcharqami chay trigutaqa ch'uranqa ch'urakunanpi. Nataq pajanta-shuypaqa rupachinqa. Chay ninaqami ratakurqa mana wanunqachu".
Chaynumiri shumaqta willar, Juanqa yach'achikuran imanumi Washakuq shamuq chayqa kanqa nirmapis.
Chaynullami chay gubyirnu Herodesta-shuypaqa anyaran, uknin Felipipa warmin Herodiaswan kayashanrayku, chaynulla tukuy wakin mana allin rurayninkunapaqpis.
Piru ashwan Herodesqa, chay tukuy mana allinkunata rurashanpaq anyatinqa, ukmanta yarpur Juantaqa karsilachiran.
Piru manaraq karsilpi kayar Juan kusa achka runakunata shutichiyatinqa, Jesuspis riran shutikuq. Chaynu shutikur Taytanman mañakuyatinqa syiluqa kich'akaran.
Chaymi Dyuspa Santu Ispiritunqa Jesusman ishkimuran kusa rikaypaqla, uk palumitanu. Chaymi syilumanta-pacha Dyus kaynu niqta uyaparan: "Qammi kusa munashay Wamray kanki. Qamwanmi kusalata aligriyani" nir.
Amitunchik Jesucristo yach'achikuq qallarirqami trinta añuyjunmana kasha kanqa. Niqllapa Amitunchik Jesucristuqashi Josipa wamran nir. Jose'-shuypaqa, Elipa wamran nir.
Eliqa, Matatpa wamran. Matatqa, Levipa wamran. Leviqa, Melquipa wamran. Melqui'-shuypaqa, Janapa wamran karan. Nataq Janaqa, Josipa wamran.
Josiqa, Matatiaspa wamran. Matatiasqa, Amospa wamran. Amosqa, Nahumpa wamran. Nahumqa, Eslipa wamran. Esliqa, Nagaipa wamran.
Nagaiqa, Maatpa wamran. Maatqa, Matatiaspa wamran. Matatiasqa, Semeipa wamran. Semeiqa, Josipa wamran. Josiqa, Judapa wamran.
Judaqa, Joanapa wamran. Joanaqa, Resapa wamran. Resaqa, Zorobabelpa wamran. Zorobabelqa, Salatielpa wamran. Salatielqa, Neripa wamran.
Neri-shuypaqa, Melquipa wamran karan. Melquiqa, Adipa wamran. Adiqa, Cosampa wamran. Cosamqa, Elmodampa wamran. Elmodamqa, Erpa wamran.
Erqa, Josuepa wamran. Josueqa, Eliezerpa wamran. Eliezerqa, Jorimpa wamran. Jorimqa, Matatpa wamran.
Matatqa, Levipa wamran. Leviqa, Simeonpa wamran. Simeonqa, Judapa wamran. Judaqa, Josipa wamran. Josiqa, Jonanpa wamran. Jonanqa, Eliaquimpa wamran.
Eliaquimqa, Meleapa wamran. Meleaqa, Mainanpa wamran. Mainanqa, Matatapa wamran. Matataqa, Natanpa wamran.
Nata'n-shuypaqa, Davidpa wamran karan. Davidqa, Isaipa wamran. Isaiqa, Obedpa wamran. Obedqa, Boozpa wamran. Boozqa, Salmonpa wamran. Salmonqa, Naasonpa wamran.
Naasonqa, Aminadabpa wamran. Aminadabqa, Adminpa wamran. Adminqa, Arnipa wamran. Arniqa, Esrompa wamran. Esromqa, Farespa wamran. Faresqa, Judapa wamran.
Judaqa, Jacobpa wamran. Jacobqa, Isaacpa wamran. Isaacqa, Abrahampa wamran. Abraham-shuypaqa, Taripa wamran karan. Tariqa, Nacorpa wamran.
Nacorqa Serugpa wamran. Serugqa, Ragaupa wamran. Ragauqa, Pelegpa wamran. Pelegqa, Heberpa wamran. Heberqa, Salapa wamran.
Salaqa Cainanpa wamran. Cainanqa, Arfaxadpa wamran. Arfaxadqa, Sempa wamran. Sem-shuypaqa, Noepa wamran karan. Noeqa, Lamecpa wamran.
Lamecqa, Matusalenpa wamran. Matusalenqa, Enocpa wamran. Enocqa, Jaredpa wamran. Jaredqa, Mahalaleelpa wamran. Mahalaleelqa, Cainanpa wamran.
Caina'n-shuypaqa, Enospa wamran karan. Enosqa, Setpa wamran. Setqa, Adanpa wamran. Nataq Adanta-shuypaqa Tayta Dyusmi ruraran.

Jesusqa Santu Ispirituwan kar tikrakamuran riyu Jordanmantaqa. Chaynu Santu Ispiritu yapatinmi, Jesusqa riran chunllaq lugarman.
Chaypiqami kwarinta diyata karan. Chaymi chay diyakunaqa ayunar mana imalatapis mikushanrayku kusalata mallaqnaran. Chaynu mallaqnatin, dyabluqa imanullapis Jesustaqa uchakuchinaran.
Chaymi niran: --Chiqapta Dyuspa Wamran karqa, kay rumita willay tantapaq tikrakananpaq nir.
Piru Jesusqa niran: --Dyus nitin iskribikashakunapimi nin: 'Manami tantalamantachu runaqa kawsayta puytin. [Ashwanmi Dyuspa tukuy rimayninta kasur kawsanqa]' nir.
Chaymanta-shuypaqami dyabluqa Jesustaqa aparan kusala unaq sirkaman. Chaymantami dasla kay pachapa tukuy pwiblunkunata rikachir niran:
--Nuqaqami qushayki tukuy kay imakuna kay pachapi kaqtaqa, qamna mantakunaykipaq. Chaqa, nuqapami tukuy kaykunaqa. Chay-ari mayqantapis qushaq qunashaytaqa.
Chayrayku, qunqurir nuqata aduramatkiqami tukuy chay rikayashaykikunaqa qampaq kanqa nir.
Jesusqa niran: --[¡Ashuy dyablu!] Chaqa Dyus nitin iskribikashakunapimi nin: 'Adurar sirbiy Amituyki Dyuslata' nir.
Chaymantami dyabluqa Jesustaqa aparan Jerusale'n pwibluman. Chaypiqami Dyusta adurananllapa wasipa kusa unaqninman iqachir niran: --Chiqapta Dyuspa Wamran karqa, kaymanta uraman kach'akay.
Chaqa Dyus nitin iskribikashakunapimi, nin: 'Dyusqashi angelninkunata kach'amunqa kuytashur washashunanpaq.
Chaynulla aypashuyanqashi ch'akikimapis ama ch'achikananpaq ima rumilawanmapis' nir.
Chaynu nitinmi, Jesusqa niran: --Dyus nitin iskribikashakunapimi ninpis: 'Amami Amituyki Dyus nishanllata rurachir pukllaychu' nir.
Chaymanta-shuypaqami dyabluqa manana imanupis Jesusta uchakuchiyta puytirnaqa, ashuranna paymantaqa ayka diyallataqa.
Jesusqami qashan Galileaman tikrakaran Santu Ispiritupa pudirninwan karna. Chaymi chay lugarkunapa ridurninkunapiqa paypaqqa kusalata yach'aranllapana.
Chaqa payqami tukuy chay tantakananllapa wasikunapi yach'achikuq. Chaymi tukuyla paytaqa alabaqllapa.
Chaymantami Jesusqa chay maypich'i kriyakasha karan, pwiblun Nazaretllaman riran. Chaymi samana diyapiqa chay tantakananllapa wasiman yaykuran paypa kustumrin kashanrayku. Chaymantami shariran Dyus nitin iskribikashakunata liyinanpaq.
Chaymi Dyuspa rimaqnin Isai'as iskribishanta makyatinllapa kich'arqa, kaynu niqta tarir liyiran:
"Nuqapimiri Dyuspa Ispiritunqa. Chaqa pay akramarmi kach'amasha chay mana imayjunkunata Dyuspa shumaq rimayninta yach'achinaypaq. [Kach'amashapismi kwashalla kaqkunata kunsulanaypaq]. Chaynullami kach'amasha dyablupa makinpi kaqkunata washanaypaq, syigukunata rikakuchinaypaq, qischakaqkunata washanaypaq ima.
Kach'amashapismi Dyusqa tukuylata yanapananpaq tyimpuqa ch'amushana nir yach'achikunaypaq".
Chaynu nirnaqa Jesusqa chay iskribikashataqa pillur, chay tantakananllapa wasipi yanapakuqta qur payqa taran. Nataq tukuy chaypi kaqkunaqami kusalata paytaqa chapayaranllapa.
Chaymi payqa rimaq qallariran kaynu nir: --Dyus nitin iskribikashanta liyishayqami kananlla qamkunapa naypaykillapapi nuqawan kumplikashana.
Chaynu nir kusa shumaqta rimashanraykumi, chay uyakuqkunaqa dispantakashalla Jesuspaqqa kusa allinta rimayaranllapa. Piru chaynu rimarmapis yaqqa mana kriyinar paykunapura kaynu nir tapunakuyaqllapa: --¿Manachu kayqa Josipa wamran? nir.
Chaynu yarpuyatinllapamiri, Jesusqa paykunataqa niran: --'Rimidyakuq tayta, qamraq rimidyakay' nishanllapanullami nimayankillapa kanqa. Chaynullami nimayankillapapis kanqa: Capernaumpi kwichka achka imakunata rurashayki nir uyapashayllapatami kay pachaykipipis ruray kriyinayllapapaq, nir.
"Chiqaptami nishaykillapa: Mayqanpis Dyuspa rimaqnin katinqa, manami pwiblunllapiqa shumaqta rikanllapachu nir.
Alliptami nishaykillapapis: Dyuspa rimaqnin Eliaspa tyimpunpimi kimsa añu-y-midyuta tamya mana karanchu. Chaymi tukuy Israel pwiblupiqa kusala mallaq tyimpu karan. Chaynullami chaypiqa achka byuda warmikuna karanllapa.
Piru chaynu katinmapis Dyusqa Eliastaqa mana Israelmanta chay byudakunamanchu kach'aran. Ashwanmi paytaqa kach'aran Sarepta pwiblumanta uk byuda warmiman. Chayqami Sido'n pwiblupa shipchanlapi kaq.
Chaynullami Israel pwiblukunapipis karan achka qishaq ismuyaq runakuna, Dyuspa rimaqnin Eliseupa tyimpunpiqa. Chaynu katinmapis, mana mayqantapis allicharanchu. Ashwan Siria pwiblumanta Naama'n shutiq runalata allicharan" nir.
Chaynu chaykunata uyarllapami, chay tantakananllapa wasipi kaq runakunaqa tukuyla kusata piñakuranllapa.
Chaymi sharir Jesustaqa chay pwiblumantaqa aparanllapa chay pwiblu rurakashapa qichqalanpi pata karan chayman, chay patamantana itakunanllapapaq.
Piru ashwan Jesusqa chaynu ruranayatinllapamapis ch'aypinllapata pasar riran.
Jesusqami riran Galileapa pwiblun Capernaumman. Chaymi samana diyakunapiqa runakunata yach'achiq.
Chaynu yach'achikutinmi kusa dispantakashalla kidaqllapa. Chaqa kusata paylla mantakur imami yach'achikuran.
Chay tantakananllapa wasipiqami, kayaq uk runa dyablupa yarpuyninwan. Chayqami kusa jwirtita kaynu qaych'akuq:
--¡Ay! Nazaretmanta Jesu's, ¿imapaqtaq nuqakunaman yakapakanki? ¿Ima, chinqachimaqllapachu shamushayki? Nuqaqami riqsishuni. ¡Qamqami Dyuspa Santu Wamran kanki! nir.
Chaynu nitinmi, Jesusqa anyaran dyablupa yarpuynintaqa kaynu nir: --¡Upallalla yarquy kay runamantaqa! Chaynu Jesu's nitinqami, chay dyablupa yarpuyninqa yarquranna runamantaqa. Tukuy runakunapa naypanpimi chay runataqa ratachir mana imanachirlapischu yarquran.
Chayta rikarmi, tukuyla runakuna kusa dispantakashalla ukninllapa ukninllapa kaynu ninakuyaqllapa: "¿Ima rimaykunataq kaykunaqa? Chaqa pudirninwan kusata paylla mantakur, imami willan dyablu chay runamanta yarqunanpaqqa. ¡Chaynu willatinmi paykunaqa yarqun!"
Chaynu nir rimatinllapami tukuyla chay lugarpa pwiblitunkunapi Jesuspaqqa kusalata rimaqllapa.
Jesusqa tantakananllapa wasimanta yarqurqa, rir yaykuran Simonpa wasinman. Chaypimi Simonpa swigran qishaq kusa rupapi karan. Chaymi Jesusta rugaranllapa alliyachinanpaq.
Jesusqami payman qimikar chay rupataqa wakaq tukuy niran. Chaynu nitinmi chay rupaqa dijaranna. Chaymantami ashwan chay kutilla, warmisitaqa sharikur paykunata qaraqna qallariran.
Rupay chinqatinnaqa, tukuy riqchaq qishaywan kaqninkunata Jesusman apamuranllapa. Chaymi makinkunata paykunapa ananman ch'urarlla allicharan.
Chaynullami achka runakunamanta dyablupa yarpuyninkunapis yarquran, kaynu qaych'akur: --¡Qamqami Dyuspa Wamran kanki! nirlla. Chaynu nitinllapami Jesusqa anyar, mana dijaranchu rimananllapapaqqa. Chaqa chay dyablupa yarpuyninkunaqami yach'ayaranllapa payqa Dyuspa Akrashan Cristun nir.
Chaymanta allaqnin achkiyayatinnaqa Jesusqa sharir, chay pwiblumanta lluqshir riran chunllaq lugarmanna. Piru runakunami kusalata maskar rir, ch'aranllapa pay kayashanmanqa. Chaymi Jesustaqa chaylapi kidananta munaranllapa, ama rirnachu.
Chaymi Jesusqa niran: --Ashwanmi Dyusqa imanumi mantakun nir shumaq rimananta uklaw pwiblukunapipis yach'achikunaypaq kani. Chaqa chaypaqmi shamusha kani nir.
Chaynumi Jesusqa chay Israel runakuna tantakananllapa wasikunapi, Galilea lugarkunapi ima Dyuspa shumaq rimanantaqa yach'achikur puriyaran.

Uk diyapimi, Jesusqa Genesaret quch'apa manyanpi karan. Chaymanmi kusala achka runakuna, Dyus nishanta yach'achikutin uyakuyta munashanrayku tantakamur limpu kich'kichiranllapa.
Chaymantami Jesusqa rikaran ishkay yaku karrukunata quch'apa rurinpi kaqta. Chay yaku karrukunaqami shinala karan, piskadukuqkuna atun shikranllapata paqaq ishkishanrayku.
Chaymi Jesusqa iqaran uk yaku karruman. Chayqami Simonpa karan. Chaymi Simontaqa mañaran, yaku karrunta ashlila yakukaq sikpachinanpaq. Chaypinami Jesusqa tar, tukuy chaypi kaqkunataqa yach'achiran.
Chaymanta rimar tukchirnaqa Simonta niran: --Kay yaku karruykitaqa quch'apa mas ch'aypinkaqman apar, chaymanta chay atun shikraykillapata itakuyllapa piskaduta aypanaykillapapaqqa, nir.
Simonqa niran: --Yach'achikuq Taytituy, tukuy tuta piskadukurmapis, manami uklamatapis aypashachu kanillapa. Piru qam nimashaykinullami atun shikrayllapakunataqa yakuman itashaq.
Chaynu Jesu's nishannulla rurarqami, allipla achkata piskadutaqa ayparanllapa. Chaymi atun shikrankunamapis llikikayaranna.
Chaymantami chay uk yaku karrupi piskadukuq masinkunata qayaran shamur yanapananllapapaq. Chaymi ishkantin yaku karruman untachitinllapami, ashwan ishkantin yakumanqa chinqayaranllapana kusala achka piskadu kashanrayku.
Chaynu milagruta rikarqami Simo'n Pedruqa, Jesuspa naypanlapi qunqurikur, kaynu niran: --Taytituy, ¡nuqami kusala uchasapa kani! ¡Chaymi rugashayki rikunaykipaqna naypaymantaqa! nir.
Chaynuqami Simonqa niran, wakinninkunawan kusala achka piskaduta aypashanrayku manchakusha kar.
Chaynullami Zebedeupa wamrankuna Santiaguwan Juanpis kusalata manchakusha karanllapa. Paykunami Simonpa kumpañirun karanllapa. Piru Jesusqa Simontaqa niran: --Ama manchakuychu. Ashwanmi kananmantaqa piskaduta aypaq yupayna runakunata nuqapaq yach'achir tantanki nir.
Chaynu Jesu's nitinqami, chay kutilla yaku karrunllapataqa quch'apa manyanman apar, tukuy imanllapata dijar, utqaylla riranllapa Jesuswanna.
Uk diyapi Jesu's uk pwiblupi katin, ch'aran uk kusa qishaq ismuyaq kwirpuyjun runa. Chaypimi Jesusta rikarqa, pachakaman pukch'irar kaynu nir rugaran: --¡Taytituy! llakipamayarqa allichamay-ari kay qishayniymantaqa nir.
Chaymantami Jesusqa makinwan kamar, kaynu niran: --Munayanimi alliyanaykita. ¡Kananlla alliyay! nir. Chaynu nitinlami, chay runaqa alliyaran qishayninmantaqa.
Chaymi Jesusqa niran: --Amami mayqantapis willankichu. Ashwanmi rir qimikay kurakunaman. Chaymi apanki ufrinditaykita Moise's mantakushannulla. Chayna tukuy yach'ananllapapaq qishaynikimantaqa alliyashaykina nir.
Chaynu upallala kananta munatinmapis, Jesuspaqqa kusa achka runakunana yach'ayaranllapa, payqa imatapis rurayta puytin nir. Chaymi kusa achka runakuna Jesusmanqa tantakaqllapa, qishayninkunamanta alliyananllapapaq.
Piru Jesusqa paykunamanta ashur chunllaq lugarkunaman riq Taytanman mañakuq.
Uk diyapi Jesu's yach'achikuyatin, chaykunapiqa tayaranllapa wakin fariseo runakuna, Moise's mantakushanta yach'ar yach'achikuqkuna ima. Paykunaqa shamusha karanllapa, Galileapa, Judeapa, Jerusalenpa tukuy pwiblunkunamanta. Dyuspa pudirnintaqami rikayaranllapa, Jesu's qishaqkunata alliyachitin ima.
Chaymantaqa ch'aranllapa runakuna uk paritapi mana kuyuyta puytiq runata apar. Wasipa rurinman yaykuchirmi, Jesuspa naypanpi usurachinayaranllapa.
Piru mana maytapis yaykuchiyta puytiqllapachu, kusa unta runakuna katinllapa. Chaymi iqaranllapa wasipa ananman. Chaymantaqa chay wasipa qatananta uch'kuta rurar, chaylata chay mana kuyuyta puytiq runataqa ishkichiranllapa Jesuspa naypanmanqa.
Chaymantaqa Jesusqa nuqapi kusata kriyinllapa nir yach'arqa, kaynu niran: --Taytituy, tukuy uchakushaykikunamanta pirdunashushana kani nir.
Chaynu Jesu's nitinqa, Moise's mantakushanta yach'ar yach'achikuqkuna, chaynulla fariseukunaqa yarpupakuq qallariranllapa: ¿Imataq payqa chaynu rimananpaqqa? Wakqachu Dyusninchiknulla tukunayan. Manami allinchu chaynuqa. Chaqa Dyuslari uchakunamanta pirdunakuytaqa puytin nir.
Piru Jesusqami yach'ayaran, imatami chay runakunaqa yarpuyan nirmapis. Chaymi kaynu nir tapuran: --¿Imapaqtaq qamkunaqa chaynuta yarpunkillapa?
¿Imataq mas trabajusu ruranaypaq, 'Uchaykikunamantami pirdunashuni' ninaypaq, manaqachu 'Sharir puriy', ninaypaq? 'Uchaykikunamanta pirdunashuni' nitiyqa, qamkunaqa mana kriyinkillapachu.
Piru kananllami intrachishaykillapa Dyusmanta Shamuq Runaqami kay pachapiqa paylla puytin uchanllapakunamanta pirdunakuytaqa nir. Chaynu nirnaqami chay mana kuyuyta puytiq kwirpuyjun runataqa niran: --Qamtami nishuni: Sharir paraykita apar, riy wasikiman nir.
Chaynu Jesu's nitinlami tukuypa naypanpi das sharir, chay usurayashan paritanta apar riran wasinman, Dyusta alabaqnu.
Chaynu chay milagruta rikarmi chaypi kaqkunaqa kusa dispantakashalla kidar, Dyusninchiktaqa alabaranllapa kaynu nir: "Kananqami kusa ukman shumaqkunata rikashanchikllapa" nir.
Chaymanta Jesusqa waqtaman lluqshirqa, rikaran Romapaq impwistuta kubrakuq runata. Payqami shutiq Levi'. Payqami chay impwistuta kubrakunanpi tayaran. Chaymi Jesu's rikarqa niran: --Shamuy nuqawan rishun nir.
Chaynu nitinqa Leviqa sharir, tukuy iman kaqkunata chaypi dijarna, Jesuspa pullan riran.
Chaymantaqami Leviqa wasinpi ruraran uk fyistata, Jesusrayku. Chaymi achka wakinnin Romapaq impwistuta kubrakuqkunapis wakin runakunawan pulla misapi tayaranllapana.
Piru chay fariseukuna, chaynulla Moise's mantakushanta yach'ar yach'achikuqkunaqa piñakur, Jesuspa yach'akuqninkunataqa anyaqnulla, kaynu niran: --¿Imapaqtaq mikunkillapa, upyankillapa, chay impwistuta kubrakuqkunawan chaynulla uchasapakunawan pullaqa? nir.
Chaynu nitinllapami, Jesusqa paykunataqa niran: --Allilan kar mana qishaq kaqkunaqami mana ministinchu rimidyakuqtaqa. Chaymi ashwan chay qishaq kaqkunala ministin rimidyakuqtaqa.
Chaqa nuqaqami mana, chay allinla kani niqkunapaqchu shamusha kani. Ashwanmi shamusha kani, chay uchayjunkunata willatiy kriyir, uchanllapata dijarna washakananllapapaq.
Kaynumi Jesustaqa niranllapa: --Juanpa yach'akuqninkuna, fariseukunapa yach'akuqninkunapis kusata ayunar, Dyusman mañakunllapa. Piru qampa yach'akuqnikikuna-shuypaqa maydiyapis mikunllapa, upyanllapa ima.
Jesusqa paykunataqa niran: --Qamkunaqachu uk kasaraq runa chayllapiraq katinqa chay pullan kaqkunata, ¿'Ayunay' ninkimanllapa?
Piru chay kasarasha rinanpaq urami ch'amunqana. Chaynu ritinna-shuypaqa ayunanqallapana.
Chaynullami Jesusqa kay kumparasyunkunatapis parlaran: "Manami mayqanpis uk mushuq rach'pata kuchur, makwa mudananta rimindanchu. Chaqa chaynu rurarqami yanqallana chay mushuq rach'pataqa dañayan. Chaynullami chay mushuq rach'pawan, makwa rach'pata rimindashaqa mana shumaqnachu kidan.
Chaynulla, chay ubapa yakun mushuq binutaqa manami itanchikchu makwa qara kapachumanqa. Chaqa chay ubapa yakun binuqami byijuyar makwa qara kapachutaqa llikinman. Chaynuqami ashwan ubapa yakun binu chaynulla chay qara kapachupis yanqallana tukukanman.
Chayraykumi, ubapa yakun mushuq binutaqa mushuq qara kapachumanna itaypaq.
Nishaykillapapis: Mayqan runapis ubapa yakun binu byijuyashata upyayarqa, mananami chay ubapa yakun mushuq binutaqa upyaytaqa munannachu. Chaqa ninmi: Chay byijuyasha chaymi, kusala mishki nir".

Uk diyami samana diya katin, Jesusqa riyaran tarpukashakunapa rurinta. Chaymi, yach'akuqninkuna riqnuqa trigupa ispigankunata pitir qaqur murintaqa mikuyaqllapa.
Chaymi chaymantaqa, wakin fariseo runakunaqa kaynu nir tapuranllapa: --¿Imapaqtaq chay samana diyapi mana ruraypaqkunataqa, rurankillapa? nir.
Chaynu nitinllapami, Jesusqa niran: --¿Manachu qamkunaqa liyishaykillapa, uk kuti gubyirnu David wakinninkunawan mallaqnar imanu tukuran nir iskribikashantaqa?
Chaqa Davidmi wakinninkunawan Dyusta adurananllapa tuldu wasiman yaykur, Dyuspa kaq turtillankunata aypar mikuranllapa. Allita yach'ashanchikllapanu, chay turtillakunataqami, kurakunala mikunanllapapaqqa kaq.
Jesusqami niranpis: --Dyusmanta Shamuq Runami, chay samana diyapiqa imata ruraypaq chaynulla mana ruraypaqchu niytaqa puytin.
Qashanmi uk samana diyapi, Jesusqa tantakananllapa wasiman yaykur yach'achikuq qallariran. Chaypimi karan uk runa allilaw makin wiqru.
Piru chaypiqami Moise's mantakushanta yach'ar yach'achikuqkuna, chay fariseo runakunaqa kusalata Jesustaqa chapar ninakuyaranllapa: "¿Ima kay samana diyapichu alliyachiyanqa wak wiqru makiyjun runataqa? Chayta ruratinqami, chaylapaqna uchachashunllapa" nir.
Piru Jesusqa yach'aran imatami yarpuyanllapa nirmapis. Chaymi, chay wiqru makiyjun runataqa niran: --Sharir, ch'aypinllapapi shay. Chaynu nitinqa chay runaqa das sharan.
Chaymi Jesusqa chay runakunataqa niran: --Ma tapushaykillapa, samana diyapiqa, ¿allin kaqtachu ruranchik manaqachu mana allin kaqta? Chaynulla ¿allinchu kanqa allichar washakunapaq manaqachu dijasha wanunanpaq?
Chaynu nirnaqa, tukuy chay ridurninpi kaqkunata chapar, chay wiqru makiyjun runataqa, niran: --Makikita chutarachiy. Chaynu nitinmi, chay runaqa nishannullata ruraran. Chaymi makinqa allinna kidaran.
Piru chay runakunaqami ashwan kusalata piñakur ninakuranllapa: "¿Imatataq Jesustaqa rurashunllapa?" nir.
Chay diyakunapimi, Jesusqa riran uk sirkaman mañakuq. Chaymi tukuy tuta Dyusman mañakuyar yurqaran.
Chaymanta achkiyatinnaqa, tukuy yach'akuqninkunata qayamur dusilata akraran. Chaymi paykunataqa niran: "Apustulniykunana kankillapa" nir.
Kaykunami karanllapa: Ukqami Simo'n karan. Payllatami shutichiranpis Pedro nir. Ukqa karan Simonpa uknin Andre's. Wakinkunaqa karanllapa: Santiago, Juan, Felipe, Bartolome',
Mateo, Toma's, Alfeupa wamran Santiago, Simo'n Zelote,
Santiagupa uknin Judas ima. Uk-shuypaqa karan Judas Iscariote. Kaymi Jesustaqa kuntrankunaman qukuran wanuchinanllapapaqqa.
Chaymanta Jesusqa chay sirkamanta paykunawan ishkimurqa, uk pampapi kidaranllapa. Chaqa chaypiri tukuy yach'akuqninkuna chaynulla kusala achka runakuna karanllapa. Paykunaqami shamusha karanllapa, Judeamanta, Jerusalenmanta, mar manyan Tirumanta, Sidonmanta ima Jesusta uyakuq, chaynulla qishayninllapamanta alliyananllapapaq ima.
Chaymi chay dyablupa yarpuyninwan kaqkunapis alliyaqllapa.
Chaynumi Jesustaqa tukuyla kamanayaqllapa alliyananllapapaq. Chaqa tukuy payta kamaqkunataqari pudirninwan alliyachiq.
Chaymantami Jesusqa yach'akuqninkunata chapar kaynu niran: "Kusa shumaqmi kankillapa qamkuna mana imayjun kaqkunaqa. Chaqa qamkunapaqnami Dyuspa mantakuyninqa.
Kusa shumaqmi kankillapa qamkuna kanan mallaqnaqkunaqa. Chaqa maydiyaqami untana mikunkillapa. Kusa shumaqmi kankillapa, kanan waqaqkunaqa. Chaqa maydiyaqami aligriyar asikunkillapana.
Kusa shumaqmi kankillapa Dyusmanta Shamuq Runarayku mana allinpaq riqsishutinllapa, ch'iqnishutinllapa, mana munar mana pullakushutinllapa, musyashutinllapa imaqa.
"Chaynu rurashutinllapamapis, unaq syilupi Tayta Dyuspa pullan kusa shumaqtana kawsashaq nir yach'ar, kusata aligriyankillapa. Chaqa imanutaq qamkunata qischashunllapa, chaynullami chay runakunapa rukunkunapis Dyuspa unay rimaqninkunatapis qischaranllapa.
Piru akaw qamkuna kanan kusa imayjun kaqkuna. Chaqa kananllami kusata aligriyashaykillapana.
Akaw qamkuna kanan kusa unta mikuqkuna. Chaqa maydiyaqami mallaqnankillapa. Akaw qamkuna kanan kusata asikuqkuna. Chaqa maydiyaqami kusalata llakir waqankillapana.
Akaw qamkuna kanan tukuypaq kusa alabakasha kaqkuna. Chaqa chaynullami unay rukuykillapakunapis, Dyuspa mana chiqap rimaqninkunatachu alabaranllapa.
"Piru qamkuna uyakumaqkunatami nishaykillapa: Ch'iqnishuqkunatami llakipayllapa. Chaynulla chay qischashuqkunawanpis allinlata rurayllapa.
Mayqan qamkunapaq mana allinta rimatinllapapis, shumaqta willayllapa. Chaynulla imapaq uchachar qischashutinllapapis Dyusman mañakuyllapa llakipananpaq.
Mayqan uklaw qaqllaykipi takashutinllapaqa, uklawtapis rikachiyllapa. Mayqan punchuykita kitashutinmapis, dijay kamsaykitapis apanqa.
Mayqanpis imalata mañakushutinpis, quy. Chaynulla mayqan imaykita kitashutinpis, amami mañankillapachu tikrashunanllapapaqqa.
Chaynumiri ukkuna qamkunawan shumaq kananta munarqa, qamkunapis chaynulla paykunawanpis kayllapa.
"Chaqa qamkunata llakipashuqkunalata llakiparqa ¿imanuri Dyuspaqqa shumaq kankillapa? Chaqa Dyusta mana kasuqkunapismi, payta llakipaqkunalataqa llakipanllapa.
Chaynulla qamkunata allinta rurashuqkunalawan allinta rurarllapaqa, ¿imanuri Dyuspaqqa shumaq kankillapa? Chaqa Dyusta mana kasuqkunamapis chaynuqa ruranllapa.
Qamkuna, mayqanta imalata pristatiyqami kutichimayanqa nir yarpur pristarqa, ¿imanuri Dyuspaqqa shumaq kankillapa? Chaqa Dyusta mana kasuqkunamapismi pristanakunllapa, imalawan kutichinakunanllapapaqqa.
Chayrayku ashwan chay ch'iqnishuqkunataqa masta llakipayllapa. Chaynulla allinlata paykunawanqa rurayllapa. Chaymi imata pristarpis, ama yarpunkillapachu: Imalawan kutichimayanqa nirqa. Chaynu rurarllapaqami mana tukukaq imaykillapatana tarikunkillapa. Chaynulla unaqpi kawsaq Dyusninchikpa wamrankunana kankillapa. Chaqa Dyusqami, mana payta yarpuqkunata, chaynulla mana allin kaqkunamatapis kusata llakipan.
Chaymi qamkunapis llakipakuyllapa, imanutaq Taytanchikllapa Dyuspis kusata llakipakun chaynu.
"Amami ukkunata rikar yach'ankillapachu, Dyus qamkunatapis ama rikar yach'ashunanllapapaq. Chaynulla ama ukkunata uchachayllapachu, Dyus qamkunatapis ama uchachashunanllapapaq. Ashwanmi pirdunanakuyllapa, Dyus qamkunatapis pirdunashunanllapapaq.
Ukkunatami quyllapa, Dyus qamkunatapis qushunanllapapaq. Payqami kustalnikillapapi qushunqallapa imakunatapis allita midikashatana. Chaymi ch'aspir ch'aspir untachimunqa kustalnikillapamanqa. Chaynu qamkuna ukkunata imakunawan yanapashaykillapanullami, Dyusqa qamkunatapis yanapashunqallapa".
Jesusmi kay kumparasyuntapis niran: "¿Puytinmanchu syigu runa, uk syigu masinta kaylata kaylata rishun niyta? ¿Manachu ishkantinllapa ima uch'kukunaman ratanmanllapa?
Chaynumiri uk yach'akuqpis mana maschu yach'achiqninmantaqa. Chaymi maydiya allita yach'akurpis, yach'achiqnin yupayllana kanqa.
"¿Imapaqtaq uknikipa nawinpi usulsitu tayan chayta rikaq ch'urakanki, qampa nawikipi atun qiru tayan chayta naypaqta mana lluqshichirqa?
Qampa nawikipi atun qirupaq mana kwintachakarqa, ¿imapaqtaq uknikita ninki: 'Ukniy, dijamay nawikipi kaq usulta lluqshichishaq' nirqa? Kusa allin tukuq runa, qampa nawikipi atun qirutaraq puntataqa lluqshichiy. Chaynuqami allita rikarna, uknikipa nawinpi usul kaqtaqa lluqshichinki.
"Allin qiruqami mana puytinchu mana allinta puquytaqa. Chaynulla mana allin qirupis manami allintaqa puquyta puytinchu.
Chaymi tukuy qirukunata puquyninmanta riqsinchik. Chaqa iguspa puquynintaqami mana kashakunamantachu pallanchik. Chaynulla ubapa puquynintapis manami sarsakunamantachu pallanchik.
Chaynumi allin runakunapis allin kaqkunalata riman allinkunala shunqunpi kashanrayku. Piru chay mana allin runaqami mana allin kaqkunalata riman, tukuy mana allinkunala shunqunpi kashanrayku. Chaqa mayqanpis shunqunpi kashanllatami, rimanllapa.
"¿Imapaqtaq qamkunaqa 'Amituy Amituy' nimankillapa, nuqa nishaykunata mana kasurqa?
Chiqaptami nishaykillapa: Mayqanpis uyamar nuqa nishayta kasur ruraqkunaqami kaynu yupay.
Uk runami wasinta shachinanpaq puntataqa kusa rurita simintuta rajar, rumipa ananmanta shachiran. Chaymanta riyu untamur, chay wasipi wipyakarpis mana kuychiylamatapis puytiranchu. Chaqa kusa alliri shasha karan.
Piru mayqanpis uyamar chay nishaykunata mana kasuqqami, uk runa mana simintuta rajarchu allpa analanpi wasinta shachiran. Chaymanta riyu untamur chay wasipi wipyakatinqa, chay wasiqa limpu limpu pampalla rataran chay yupay".

Chaymanta chay runakunata willar tukchirnaqa, Jesusqa riran Capernau'm pwibluman.
Chaypimi Romamanta suldadukunapa uk mantaqnin karan. Paypa kusala munashan sirbiqninmi allipla qishaq karan wanuypaqna.
Chaymi chay runaqa Jesuspaq rimaqllapata uyaparan. Chaymantami, Israel runakunapa ruku mantakuqninkunata rugar kach'aran, Jesusta rir willatinllapa shamur sirbiqninta allichananpaq.
Chaymi paykunaqa Jesusman rir qimikarqa, kusalata rugaranllapa kaynu nir: --Taytituy, allinmi kanqa chay suldadukunapa mantaqnintaqa llakipanaykipaq.
Chaqa payqami nasyunninchikta kusalata munan. Chaynullami chay tantakanayllapa wasimatapis rurachikuran nir.
Chaynu nitinmi Jesusqa riran paykunawan. Piru wasiman shipchayatinllapanaqa, chay suldadukunapa mantaqninqa amigunkunata kach'amuran kaynu nir Jesusta willananllapapaq: "Taytituy, amami piñakunkichu. Chaqa nuqa mana kwintachaypaqla kashayraykumi, mana allinchu rir wasiyman yaykunaykipaqqa.
Chayraykumi mana nuqallaqa riyta puytiraychu rugashuqqa. Chaymi kaylamanta niy, sirbikuqniyqa alliyananpaq.
Chaqa nuqallatami mantamaqniykuna mantaman. Chaynulla nuqapis wakin suldadukunata mantani. Chaymi mayqannintapis 'Riy' nitiyqa, rin. Ukta 'Shamuy' nitiypis, shamun. Chaynulla sirbiqniytapis, imata rurananpaq kach'atiypis ruran" nir.
Chaynu nishanta uyaparmi Jesusqa kusa dispantakashalla kidaran. Chaymi chay runakuna ikinta riqkunaman tikrakar, niran: --Nishaykillapa: Tukuyla Israel pwiblupiqa manami mayqantapis kay runa yupay allita kriyiqtaqa tarishachu kani.
Chaymanta chay mandadu rishakuna wasiman tikrakarqa, chay sirbikuqta allintana tariranllapa.
Chaymantaqa Jesusqa riran uk pwiblu Nai'n shutiqman. Paywanqami achka yach'akuqninkuna, chaynulla kusa achka runakuna ima riranllapa.
Chaynu rir pwibluman ch'ayarllapanaqa rikaranllapa uk byudapa uklayla wamran wanushata chay pwiblumanta kusala achka runakuna apaqllapata.
Chayta rikarmi Jesusqa, chay warmisitapaq kusalata llakir kaynu niran: --Ama waqaychu mamitay nir.
Chaynu nir wanushaman qimikar kamatinmi, chay apaqkunaqa yarachiranllapa. Chaymi Jesusqa chay wanushataqa niran: --Wamra, qamtami nishuni ¡kawsamuy! nir.
Chaynu nitinqami chay wanushaqa kawsamur tar rimaqna qallariran. Chaymantami Jesusqa chay wamrataqa mamanwanna dijaran.
Chayta rikarmi, tukuyla chaypi kaqkunaqa alliplata dispantakar Dyusta alabaranllapa, kaynu nir: "Dyusninchikpa kusa shumaq rimaqninmi rikarisha nuqanchikkunaman". Chaynulla "Dyusninchikmi shamusha pwiblunta yanapaq" nir ima.
Chaynu Jesu's rurashankunataqami, tukuy chay Judeapa lugarninpi yach'aranllapana.
Juanqami yach'aran tukuy chay pasashankunata, yach'akuqninkuna parlasha katin. Chaymi ishkay yach'akuqninkunata qayar,
kach'aran Jesusta tapunanllapapaq: "Qamchu Dyusmanta shamunanpaq karan chay kanki, manaqachu uktaraq yarayashaqllapa" nir.
Chaynu kach'atinllapaqa, chay mandadu rishakunaqa Jesusman qimikar tapuranllapa kaynu nir: --Shutichikuq Juanmi kach'amashallapa tapushunayllapapaq qamchu kanki Dyusmanta shamunanpaq karan chayqa, manaqachu uktaraq yarayashaqllapa nir.
Chaynu nitinllapami, Jesusqa chay kutilla achka qishaqkunata allicharan, chaynulla qischakayninkunamantapis. Chaynulla dyablupa yarpuyninwan kaqkunata allicharan, syigukunatapis nawinkunata allichatin rikakuranna.
Chaynu chaykunata rurarnaqa, Jesusqa niran chay tapuqkunataqa: --Rir Juantaqa willayllapa tukuy rikashaykillapata, uyapashaykillapata ima. Willayllapa: Syigukunatapis rikakuchin, kujukunatapis alliyachitin purinllapa, ismuyaq aychayjunkunatapis allichan nir. Chaynulla upakunatapis uyakuchin, wanushakunatapis kawsachimun, chay mana imayjun kaqkunatapis willan imanu washakananllapapaqpis, nir ima.
Chaynulla willankillapapis: ¡Kusa shumaqmi kanqallapa nuqapi kriyishanrayku imakuna rikarir trumpisachinatin mana maydiyapis qunqamaqkunaqa nin! nir.
Chaymanta Juanpa yach'akuqninkuna ritinnaqa, Jesusqa chaypi kaq runakunata qallariran Shutichikuq Juanpaq parlaq, kaynu nir: "¿Imata rikakuqtaq qamkunaqa riraykillapa chay chunllaq lugarmanqa? Imanutaq uk runa mana uklapi yarpuqmaqa uk yura shukchata wayra wakman kayman kuyuchiq yupay, ¿chayta rikakuqchu riraykillapa?
¿Manaqachu uk runa kusala ch'aniyjun mudanata, mudakushata rikakuq riraykillapa? Qamkunaqami yach'ankillapa chaynu mudakur paykuna munashanllapakunalata rurar taqkunaqami, chay gubyirnupa wasinkunalapi tanllapa nir.
Chaqa, ¿imata rikakuqtaq riraykillapa? ¿Dyuspaq rimaq runata rikaq? Chiqaptami qamkunaqa Dyuspa rimaqninkunamantaqa nuqapaq kusa mas intrachikuqta rikaq riraykillapa.
Chaqa Shutichikuq Juanpaqmi, Dyus nitin iskribikashakunapiqa kaynu niq: 'Nuqami qampa naypaykita ukta kach'ashaq, imanutaq nanta kich'ar kamkachinllapa chaynu qampaq yach'achikunanpaq' nir.
-
Nishaykillapapis: Tukuy runakunamanta manami Juan yupay kusa allinla runaqa kashachu uklamapis. Chaqa tukuy runakuna, wakin impwistuta kubrakuqkunamapis, Juan rimatin uyakurqa, kwintata qukaranllapa paykunata Dyusqa chiqapta yanapayanqallapa nir. Chaymi paykunaqa Juan shutichikutinqa, kasur shutikuranllapa. Ashwan kananqa Dyusninchikpa mantakuyninpina mana kwintachaypaqla chaykunaqa, mastana intrakanllapa Juanmantaqa.
Piru chay fariseukuna, chaynulla Moise's mantakushanta yach'ar yach'achikuqkuna-shuypaqa, mana kriyinaranllapachu imanumi Dyus chiqapta yanapayanqa nirmapis. Chaymi paykunaqa Juan shutichikutinpis mana kasur mana shutikuranllapachu".
Chaymi Jesusqa niranpis: "¿Imawantaq kumparayman kay tyimpupi runakunataqa? ¿Imakuna yupaytaq paykunaqa?
Kay runakunaqami, wamritukuna plasapi tar kaynu qayapanakunllapa chay yupay: 'Kinakunatami waqachirayllapa. Piru qamkunaqami mana bayliraykillapachu. Chaynulla llakiypaq takikunata takitiyllapapis, mana waqaraykillapachu' ninakun chaykuna yupay.
Chaymi qamkunapis wamritukuna yupay, Shutichikuq Juan shamur kusata ayunatin, chaynulla mana binuta upyatinqa niraykillapa: 'Juanqami dyablupa yarpuyninwan' nir.
Chaymanta nuqa Dyusmanta Shamuq Runa kar, mikutiy upyatiy-shuypaqa qamkunaqa ninkillapa: 'Kusala amryintu, upyalun, chaynulla Romapaq impwistuta kubrakuqkunapa, uchasapa runakunapa amigun' nir ima.
Piru nuqapi kriyishanllaparayku Dyus munashanta rurar kawsaqkunami intrachikunllapa nuqaqami chiqapta Dyusmanta shamusha kani nirqa".
Chaymantaqa uk fariseo runami Jesustaqa kunachiran, wasinman rir mikunanpaq. Chaymi Jesusqa chay fariseupa wasinman yaykur misaman taran.
Nataq chay pwiblullapimi kaq uk kusa uchayjun warmi. Paymi yach'aran Jesusqashi chay fariseo runapa wasinman mikuq ch'asha nir. Chaymi alabastru butillitapi kusa mishki mutkiypaqla yakituta charikur ch'aran.
Ch'arqa, kusalata waqar Jesuspa ch'akinpa yatanlaman tar, chay waqayninwan Jesuspa ch'akintaqa paqaq qallariran. Chaymantaqa aqchanwan chakichir ch'akinta muchar salaran chay mishki mutkiypaqla yakituwanqa.
Chaymi chay fariseo, Jesusta qaraq apasha karan chayqa, kaynuta yarpuran: Chiqapta kay runa Dyuspa rimaqnin karqa kwintata qukanman, imanu warmi karmi chaynu rurayan nirmapis. Yach'ayanmanmi kusa uchayjun warmi nir.
Chaymi Jesusqa niran: --Simo'n, kayta willashayki. Chaynu nitinqa, chay fariseuqa niran: --Willamay Yach'achikuq Taytituy.
Chaynu nitinqa, Jesusqa niran: --Ishkay runami dibiyaran uk runa pristasha karan chayta. Ukqa kinyintus dinaryuta dibiyaran. Nataq uknin-shuypaqa sinkwinta dinaryulata dibiyaran.
Chaymi mana pagrayta puytitinllapaqa, chay pristasha karan chayqa llakipar mana kubrarannachu ishkantinta. Ma willamay Simo'n: ¿Chay ishkay runakunaqa mayqaynintaq chay qillayta pristasha karan chay runataqa mastaqa munayanqa?
Chaynu Jesu's taputinqa, Simonqa niran: --Nuqataqa yarpuchiman, chay masta dibiyatin llakipar mana kubraranchu chay paymi mastaqa munayanqa nir. Chaynu nitinqa, Jesuspis niran: --Chiqapta ninki.
Chaynu Simo'n nitinqa, warmiman Jesusqa tikrakar Simontaqa niran: --¿Rikayankichu kay warmitaqa? Simo'n, nuqa wasikiman yaykamutiyqa, ch'akiyta paqakunaypaqqa mana yakuta qumaraykichu. Piru kay warmisita-shuypaqa, ashwan ch'akiyta waqayninwan paqar aqchanwan chakichishamapis.
Qamqami mana saludar muchamaraykichu. Piru kay warmisita-shuypaqa, yaykushaymanta-pacha mana shaykuq muchamasha ch'akiylapi.
Chaynulla qamqa asaytiwan mana umaylamatapis salashaykichu. Piru kay warmisitaqami, ashwan ch'akiyta salasha chay mishki mutkiypayla yakituwan.
Chayrayku nishuni, kay warmisitatami kusa achka uchankunamanmatapis llakipar pirdunani. Chaymi payqa kusata munaman. Piru mayqantapis ashlilata pirdunashaqa, mana yanqa munamanchikchu.
Chaymantaqa chay warmita niran: --Uchaykikunamantaqami llakipar pirdunashuni nir.
Chaynu Jesu's nitinqa, chay wakin chaypi kaqkunaqa paykunapura tapunakuq qallariranllapa kaynu nir: "¿Imataq kay runaqa uchanllapakunamanmatapis pirdunakunanpaqqa?"
Chaynu ninakuyatinllapaqa, Jesusqa chay warmisitataqa niran: --Mamitay, chiqapta kriyimashaykiraykumi washakashayki. Qamnami rikunki nir.

Chaymantami, Jesusqa puriran achka pwiblukunata, chaynulla taksha pwiblitukunata, yach'achikuqnu Dyuspa shumaq rimayninta washakarna paypa mantakuyninpi kawsananllapapaq. Pullanqami dusi yach'akuqninkuna karan.
Chaynullami pullanqa karanpis chay warmikuna, dyablupa yarpuyninwan, ukman qishaywan kaqkunata allichashankunapis. Paykunaqami kaykuna karan: Mari'a. Paytami Mari'a Magdalena niqllapapis, Magdalamanta kashanrayku. Kay Mariamantami, syiti dyablupa yarpuyninkuna lluqshisha karan.
Chaynullami karanpis Chuza shutiq runapa warmin Juana. Kay Chuzami, Herodespa imankunata rikaq karan. Ukqami karan Susana; chaynullami wakin achka warmikunapis. Paykunami iman kaqlawanmapis yanapaq Jesustaqa.
Tukuy pwiblukunamantami kusala achka runakuna Jesu's kayashanman tantakaranllapa. Chaymi Jesusqa kay kumparasyunta paykunataqa parlaran:
"Uk runami tarpukuq riran ch'akranman. Chaymanta shikwakutinqa wakin simillanqa nanman rataran. Chaymi saruch'aranllapa, chaynulla pariq kurukuna mikuran ima.
Wakin simillakunaqa rataran rumipa ananman. Chaymanta nasirnaqa, das chakiran yakurayku.
Nataq wakin simillakunaqami kasha rurikunaman rataran. Chaymantami kashakuna pullan winar, limpu ch'amitachiran.
Piru wakin simillakunaqami kusala shumaq pachaman ratar, nasimur puquran. Chaymi kada similla syinllata puqutin kusala achkata kusichakuran". Chaynu nirnaqami, kusa jwirtita kaynu niranpis: "Rinriyjun kaqkunaqa uyakur intrakayllapa" nir.
Jesuspa yach'akuqninkunami tapuran: --¿Ima nishaq niyantaq kay kumparasyunqa? nir.
Chaymi Jesusqa niran: --Qamkunatami unay mana intrakaypaq kasha katinmapis, kananqa Dyusqa intrachishuyanllapa imanumi payqa mantakun nirmapis. Piru wakin runakunata-shuypaqami willani kumparasyunkunalawan. Chayna michka chapakurmapis ama rikakunanpaq, chaynulla michka uyakurpis ama intrakananllapapaq.
"Kaynutami munan niyta chay kumparasyunqa: Chay simillaqami, Dyuspa rimaynin.
"Chay similla nanman ratasha nirqami intrachimanchik, Dyus rimashanta uyakutin chaymanta dyablu shamurqa yarpuyninpi purichiyashanta das qunqachin, amana kriyir washakananllapapaq nir.
"Nataq chay similla rumipa ananman rataran chaykunaqami, intrachimanchik chay runakuna Dyus rimashanta kusa aligrila uyakuqpaq. Chaymanta chay simillakuna mana allita ch'upakusha yupaymi uk tyimpulapaq kriyir qischakarqa das paymanta ashun nir.
"Wakin simillakuna kasha ruriman ratashakunaqa, intrachimanchik Dyus rimashanta uyapaqkunapaq. Piru chay yarpupakushankuna, kusata imakunata munapashankuna, chaynulla munashanta rurashankuna imaqa, allmanta allmantaqa limpu ch'amitachiq yupay mana dijanchu puqunanpaqqa.
"Piru simillakuna chay kusa shumaq pachaman rataran chaykunaqami intrachimanchik, chay allinla shunquyjun kar Dyus rimashanta uyakur imuraslapis allita kasur, kusalata puquq yupay kawsaqkunapaq nir.
"Manami mayqanpis uk lamparataqa kachkanchu imawan pampananpaq manaqa paranpa ch'akinman ch'urananpaqqa. Ashwanmi unaqlapi ch'uran tukuyla yaykuqkunata achkirachinanpaq.
Chaynullami kanan qamkunata willashutiyllapa wakinkunapaq pakaplla yupay kaqkunaqami, maydiyaqa uk lampara achkirachikuq yupay shutillamanna rikaritin allita intrakanqallapa.
"Chayraykumi allita uyakuyllapa: Chaqa mayqanpis intrakar kasukuqkunataqami masta intrachishaq. Piru chay mana intrakaqkunata-shuypaqami intrakayanina niyashanmatapis limpula qunqachishaq".
Chaymantami Jesuspa mamanwan ukninkunaqa, ch'aranllapa chay maypich'i Jesu's kayashanlawman. Piru kusala achka runakuna kashanrayku naypanman mana qimikayta puytiranllapachu.
Chaymi mayqanch'i Jesustaqa kaynu nir willaran: --Mamaykiwan uknikikunami chay waqtapi ministishuyan nir.
Jesusqa niran: --Mayqanpis Dyus rimashankunata uyakur, chay nishannullata ruraqkunami, mamaywan ukniykunaqa nir.
Uk diyapi, Jesusqa uk yaku karruman yaykuran yach'akuqninkunawan. Chaymi paykunata niran: --Rishunllapa quch'apa uklaw manyanman nir. Chaymi riranllapana.
Chaymanta quch'ata pasayatinllapaqa, Jesusqa punuran. Chaykamanqami, kusalata wayra rikarimuran. Chaymi chay quch'amapis wakmanta kaymanta maqchikaq qallariran. Chayna, chay yaku karrumanqa yaku untaq qallaritin, yakuman chinqananlapaqna karanllapa.
Chaynu tukuyatinqa, Jesusta rikch'achir kaynu niranllapa: --¡Yach'achimaqniyllapa! ¡Yach'achimaqniyllapa! ¡Yakumanmi chinqayanchikllapana! nir. Chaymi Jesusqa sharir, wayrawan yaku maqchikaqtaqa willatinla, limpu qasillaran.
Chaymanta yach'akuqninkunata niran: --Ima, ¿manaraqchu allita kriyinkillapa? nir. Piru paykunaqami kusata manchakushanrayku dispantakashalla, tapunakuyaqllapa: "¿Imanu runataq kayqa? Chaqa wayrawan yakumatapis willatinla, kasun-ari" nir.
Chay quch'ata riyarqami, ch'aranllapa Galileapa naypanpi Gadara shutiq lugarman.
Chaymi, Jesu's yaku karrumanta ishkitinqa, chay lugarmantaqa dyablupa yarpuyninwan kaq uk runa yarqamur Jesusman qimikaran. Chay runaqami unayna mana rach'payjunnachu puriq, chaynulla mana wasipinachu taqpis. Ashwanmi pantyunkunapina taq.
Chaymanta Jesusta rikarqa, kusala jwirtita qaych'akur paypa naypanpi qunqurir kaynu niran: --¡Unaq syilumanta Dyuspa Wamran Jesu's, ama nuqamanqa yakapakamuychu! ¡Rugashaykimi ama qischamanaykipaq! nir.
Chaynuqami chay dyablupa yarpuyninqa niran, runamanta lluqshinanpaq Jesu's anyashanrayku. Chaqa kutir kutirmi chay dyablupa yarpuyninqa chay runataqa aypaq. Chaymi runakuna michka makinkunata, ch'akinkunata alli kadinakunawan watatinllapamapis chay runaqa pitiq. Chaynumi ashwan chay dyablupa yarpuyninqa chunllaq lugarkunaman apaq chay runataqa.
Chaymi Jesusqa chay runataqa kaynu nir tapuran: --¿Imataq shutinki? Chay runaqa niran: --Shutinimi 'Legio'n'. Chaynuqami niran, dyablupa yarpuyninkuna paypi kusa achka kashanrayku.
Chaymi chay dyablukunaqa, Jesusta rugaran ama chay manchaypaq uch'ku ruriman kach'ananllapapaqchu.
Chay sirkakunapimi achka kuchikuna shitqakuyatin, chay dyablupa yarpuyninkunaqa Jesusta rugaran, chay kuchikunaman yaykunanllapapaq. Chaymi Jesusqa yaykuyllapa niran.
Chay dyablupa yarpuyninkuna chay runamanta yarqurqa, chay kuchikunaman yaykuranllapa. Chaymi chay kuchikunaqa kallpaq qallariran qaqata uray. Chaymanta quch'aman yaykur ch'uqar wanuranllapa.
Chaymi chay kuchita michiqkuna, tukuy chay pasashanta rikarqa, kallpar riranllapa chay pwiblupi runakunata, chaynulla ch'akrapi taqkunatapis parlaq.
Parlakutinllapaqa runakunaqa lluqshiranllapa rikaq chay pasashankunataqa. Chaymanta Jesu's kayashanman ch'arqa, chay runataqa Jesuspa naypanpi yarpuyninpina, mudakusha taqta rikar manchakuranllapa.
Piru chay tukuy ima pasashakunata rikaqkunaqa, manyaqlla parlakuranllapa imanumi alliyaran chay runaqa nirmapis.
Chaymi chay Gadara shutiq lugarmantaqa, tukuyla runakunaqa Jesusta rugaranllapa, chaymantaqa rinanpaq uklawta. Chaqa kusatari manchakuyaranllapa. Chaymi Jesusqa yaku karruman yaykur riran.
Chay dyablupa yarpuyninmanta alliyasha chay runaqa, Jesusta rugayaran paywan rinanpaq. Piru Jesusqami chay runataqa kidananpaq kaynu niran:
--Riy wasikiman. Chayna parlakuy Dyus imanumi llakipar yanapashusha nirmapis. Chaymi chay runaqa rir parlakuran tukuyta chay pwiblupiqa, imatami Jesu's paypaq rurasha nirmapis.
Chaymanta Jesu's chay quch'apa uklawninmanta tikrakar shamutinqa, chaypi kaq runakunaqa kusalata aligriyaranllapa yarayashanllaparayku.
Chaymi, uk runa Jairo shutiq ch'aran. Chay Jairumi tantakananllapa wasipi uk mantakuq kaq. Paymi Jesuspa naypanpi qunqurikur rugaran wasinman rinanpaq.
Chaqa wanuypaqna karan chay runapa uklayla warmi wamran kaqqa. Wamranqami dusi añuyjunna kasha kanqa. Piru Jesusqami kusa achka runakunapa rurinta riyashanrayku, kusalata kich'kichiyaranllapa.
Chay runakunapa rurintami riyaran uk warmipis. Chay warmimi dusi añupaqna yawarnin shamutin qishaq karan. Chaymi rimidyakuqkunapi, kusalata gastaran iman kaqninkunalamatapis. Piru manami mayqanpis allicharanchu.
Kay warmisitami Jesuspa ikinlawta qimikar rach'panpa manyanta kamaran. Chaynu kamatinlami, chay kutilla yawarnin shamuqqa qasillaranna.
Chaymantaqa Jesusqa tapukuran: --¿Pitaq kamamasha? nir. Chaymanta tukuy "Mana mana" niyatinqa, Pedruqa niran: --Yach'achikuq Taytituy, kusala achka runakuna kashanraykumi, kich'kipi kumsashuyan ima nir.
Piru Jesusqami niran: --Mayqanch'i kamamasha. Chaqa nuqami kwintata qukasha kani, pudirniy yarqusha nir.
Chaymanta chay warmiqa imanupis mana niyta puytirqa, chukchukyaqnulla rir Jesuspa naypanpi qunqurikuran. Chaymi tukuypa naypanpi rimaran imanumi Jesuspa rach'panta kamarla alliyaran nir ima.
Chaymi Jesusqa niran: --Mamitay, kriyishaykiraykumi alliyashaykina. Chayraykumi aligrilana rikuy.
Chaynu nir Jesu's rimayatinllami, chay tantakananllapa wasipi mantakuq Jairupa wasinmanta uk runa ch'ar kaynu niran: --Wamraykiqami wanushana. Amana masqa qillakachiynachu yach'achikuqtaqa nir.
Piru Jesusqa chaynu niqta uyarqa, niran: --Ama manchakurchu, nuqalapi kriyiy. Chaymi wamraykiqa alliyanqa nir.
Chaymanta Jesu's wasiman ch'arnaqa, Pedruta, Santiaguta, Juanta, chay wamrapa taytanta, mamanta imala rurimanqa yaykuchiran.
Tukuymi waqayaranllapa chay wanushapaq llakir. Piru Jesusqa niran: --Ama waqayllapachu. Kay wamraqami mana wanushachu, punuyanlami nir.
Chaynu nitinmi, tukuyla asiparanllapa paytaqa. Chaqa yach'ayaranllapari wanusha nir.
Chaymantami Jesusqa makinmanta aypar kusala jwirtita rimar niran: --¡Mamitay sharimuy! nir.
Chaynu nitinmi kawsamur, sharimuran. Chaymantami Jesusqa kach'akuran qarananllapapaq.
Chaymi taytankunaqa, kusa dispantakashalla kidaranllapa. Piru Jesusqa niran, ama mayqantapis parlananllapapaqchu, chay rurashankunapaqqa nir.

Jesusqa tantaran tukuynin dusi yach'akuqninkunata. Chaymantami yach'ayninta, pudirninta ima quran, tukuy dyablupa yarpuyninkunata itakunanllapapaq chaynulla qishaykunamanta allichakunanllapapaq ima.
Chaynumiri yach'akuqninkunataqa kach'aran Dyuspa mantakuyninpaq yach'achikunanllapapaq, qishaqkunata allichananllapapaq ima.
Kaynu nirmi kach'aran: "Nanpaqqami ama imalatapis aparchu rinkillapa: Bastunta, alburjata, tantata, chaynulla qillayta, mudakunaykipaq rach'paykillapa imamatapis.
Mayqan wasiman ch'arpis, chaymantaqa ama lluqshinkillapachu, chay lugarmanta rinaykillapakaman.
Imanupi mayqan pwiblupi mana samachishunatinllapaqa, ch'akikillapapi kaq pulbumatapis ch'aspir lluqshir rinkillapa. Chaynu rurarqami intrachinkillapa: 'Manami nuqakunapa kwintaynachu. Ashwanmi qamkunapina kanqa' nir".
Chaynu nitinmi, paykunaqa riranllapana tukuy pwiblitukunata Dyuspa shumaq rimayninta yach'achikuqnu chaynulla qishaqkunata allichaqnu ima.
Chaymantami tukuy chay pasashankunapaq gubyirnu Herodesqa uyaparanna. Piru mana yach'ayaranchu imanumi kanqa nirmapis. Chaqa Jesuspaqqa ukkunaqa niqllapa: "Juan wanushanmanta kawsamusha" nir.
Ukkuna-shuypaqa niqllapa: "Dyuspa rimaqnin Eli'as shamunanpaq karan, chay shamusha" nir. Chaynulla wakinkunapis niqllapa: "Dyuspa unay uk rimaqninkuna kawsamusha kanqa" nir.
Chaynu niyatinllapamapis, Herodesqa paylla niran: "Chaqa nuqalla niray, Juanpa umanta pitinanllapapaqqa. Chaynu katinqa ¿mayqantaq kanqaqa chay runapaq kusata rimayanllapa chayqa?" nir. Chaymi chiqapta yach'anar Herodesqa kusalata Jesustaqa tariyta yarpuran.
Chaymanta chay apustulninkuna tikrakamurqa Jesustaqa parlaranllapa tukuy imakunata rurashanllapata. Chaymi Jesusqa paykunalata apar riran Betsaida pwibluman.
Piru runakunaqa, Jesusqa Betsaidapi nir yach'arqa riranllapa. Ch'atinllapaqa Jesusqa samachiran. Samachirqa runakunataqa willaran imanumi Dyus mantakun nir, chaynulla paykunapa naypanpi qishaqkunata allicharan, ima.
Chaymanta limpu tardiyatinnaqa, Jesuspa dusi yach'akuqninkunaqa payman qimikar, kaynu niranllapa: --Taytituy, runakunata willay rir chay shipchakaq pwiblitukunaman, lugarkunaman ima mikunanllapata rantir mikur samananllapapaq. Chaqa kay lugarpiqami mana imapis kanchu nir.
Chaymi Jesusqa paykunataqa, niran: --Qamkuna qarayllapa, nir. Chaynu Jesu's nitinqa paykunaqa niranllapa: --Chaqa sinku tantitawan ishkay piskaditula kan. ¿Maymantashi kay kwichka achka runakunapaqqa mikuymatapis rantishunllapaqa?
Chaqa tukuyninqa chaypi kaqkunaqa ullqukunala sinku mil (5,000) kasha kanqallapa. Piru Jesusqa yach'akuqninkunataqa niran: --Willayllapa chay runakunaqa tanqallapa sinkwinta, sinkwinta nir.
Chaynu nitinqa, yach'akuqninkunaqa tukuy runakunataqa samachiranllapa.
Chaymanta Jesusqa chay sinku tantitawan, ishkay piskadituta aypar unaq syiluman chapakur, chaykunapaq payji nir, Taytan Dyusman mañakuran. Chaymantami chaykunataqa pidasu pidasu pakir yach'akuqninkunata quran tukuyla chaypi kaqkunata aypachinanllapapaq.
Chaynumi tukuyla mikuranllapa tiqllananllapakaman. Chaymantaqami chay tantapa chaynulla piskadupa subrantaqa dusi kanastata tantaranllapa.
Uk diyapimi Jesusqa payla Taytanman mañakuyar, yach'akuqninkuna pullan katin, paykunataqa tapuran kaynu: --¿Nuqapaqqa mayqanshi kani ninllapataq runakunaqa? nir.
Chaynu nitinqa paykunaqa niranllapa: --Wakinqami ninllapa, Shutichikuq Juan nir. Nataq wakin-shuypaqa ninllapa Eli'as nir. Chaynulla wakinkunaqa ninllapa Dyuspa unay rimaqnin kawsamusha kanqa nir.
--Qamkunapaq-shuypaqa ¿mayqantaq kani? --nir tapuran yach'akuqninkunataqa. Chaymi Pedruqa niran: --Qamqami Dyuspa Akrashan Cristun kanki nir.
Chaynu nitinllapaqami Jesusqa paykunataqa niran, ama mayqantapis willananllapapaqchu, chay yach'ayashanllapataqa. Chaymi kaynu niranpis yach'akuqninkunataqa:
"Dyusmanta Shamuq Runataqami ruku mantakuqkuna, kurakunapa mantaqninkuna, chaynulla Moise's mantakushanta yach'ar yach'achikuqkuna ima ch'iqnir kusalata qischanqallapa. Chaynu qischarmi wanuchinqallapa. Piru kimsa diyamantaqami qashan kawsamunqa" nir.
Chaymantaqa tukuyta Jesusqa niran: "Mayqanpis nuqapa yach'akuqniy kanarqami amana bidanllapapaqqa llakinqallapanachu. Ashwanmi kruspi wanuchinatinllapamapis ama manchakurchu waran waran nuqalapi yarpur shachinakunqallapa.
Chaqa mayqanpis paykuna munashannulla bidanta washayta kamaqkunaqami tukuy tyimpupaqna qischakanqallapa. Piru mayqanpis nuqapi kriyishanrayku qischakar wanuqkunaqami tukuy tyimpupaqna kawsanqallapa.
Piru mayqanpis kay pachapi kaq iman munashanta tantakur mana washakatinqa, ¿imapaqtaq sirbiyan chay tantakushanqa?
Chaymi nuqaqa nini, nuqamanta pinqakuqkuna, chaynulla chay rimashaykunamanta pinqakuqkunamantaqa, nuqapis llipyalla pudirniywan shamurqa pinqakushaq paykunamantaqa. Chaqa chay diyaqa shamushaq Taytaypa kusala llipyalla pudirninwan, kusa allinla angelkunawan ima.
Chiqaptami nishaykillapa: Kaypi kawsaqkunaqa wakinllaqa Dyus mantakuqtaqa rikanqallapa manaraq wanuyarchu".
Chay parlashanmanta uchu diyamana pasasha katinqa Jesusqa Pedruta, Santiaguta, Juanta ima apar rir iqaran uk sirkaman, chaypi Dyusman mañakunanpaq.
Chaynu mañakuyatinqami Jesuspa qaqllanqa kusa ukman shumaqpaq tikrakaran. Chaynulla rach'panmapis kusala yuraq llipya intirupaq tikrakaran.
Chaykamanmi ishkay runakuna rikarimusha Jesuswan parlayaran. Chay ishkay runakunaqami Moiseswan Eli'as karanllapa.
Chay paykunaqami kusa llipyaypa rurinpi shasha parlayaranllapa, imanumi Jesu's qischakar Jerusalenpi wanuyanqa nir.
Pedruqa wakinninwan allipla punuypaq karmapis, allipta shachinakur Jesuspa chay llipyaynintaqa rikakuranllapa. Chaynulla Jesuswan ishkay runa parlaqtapis rikaranllapa.
Chaymanta chay ishkay runakuna Jesusmanta ashuyatinnaqa, Pedruqa Jesusman qimikar, kaynu niran: --Yach'achikuq Taytituy, ¡kaypiqami kusala allin kanchikllapa! Rurashaqllapa kimsa chukllitakunata, ukta qampaq, ukta Moisespaq, ukta Eliaspaq nir. Piru chaynu nirmapis Pedruqa mana yarpuyninpichu chaynuqa rimayaran.
Chaynu rimanankamanqa puktay limpu pamparanllapa. Chaynu puktay pampatinllapaqa alliplata manchakuranllapa.
Chaymantaqa chay puktaypa rurinmantaqa Dyus kaynu niran: "Kaymi kusa munashay Wamrayqa. ¡Paylatami kasunkillapa!" nir.
Chaynu chay rimayta uyapatinllapala Jesusqa payla kasha karan chaypiqa. Piru chaynu katinmapis, chay tyimpuqa, uyasha chaykunaqa mana imalatapis pitapis willaranllapachu, chay rikashanllapataqa.
Chaymanta allaqnin diya unaq sirkamanta ishkimutinllapaqa, Jesusta tariqqa kusala achka runakuna riranllapa.
Chaymi chay kusa achka runakunapa rurinmanta uk runa, kusa jwirtita kaynu niran: --Yach'achikuq Taytituy, kusalatami rugashayki rikanaykipaq kay uklayla wamrayta.
Chaqa paytami dyablupa yarpuynin aypar kusata qaych'achir atakita qur, shiminmantapis pusquta itakuchin. Chaynulla kusata qischarmi kusa llakiypaqta dijan.
Chaymi chay yach'akuqnikikunata mañakuray dyablupa yarpuynintaqa itakunanpaq. Piru manami puytishallapachu nir.
Chaynu nitinqa, Jesusqa niran: --¡Ay qamkuna Dyuspi mana allita kriyiqkuna, chaynulla mana allinta ruraqkuna! ¿Maydiyakamantaq allita intrachishunayllapapaq qischakashaq? ¿Ima maydiyakamantaq qamkunawan shachinakushaq? Ma, kayman apamuy wamraykitaqa nir.
Chaymi chay wamrata Jesusman qimitinnaqa, chay dyablupa yarpuyninqa wamrataqa pachaman ratachir atakita quran. Chaynu ruratinqa Jesusqa, chay dyablupa yarpuynintaqa anyarlla itakur, chay wamrataqa allintana taytanwan dijaran.
Chayta tukuyla rikaqkunami kusa dispantakashalla kidaranllapa, imanumi Dyusqa rurayta puytin nir. Chaynu Jesu's tukuy imata rurashanrayku runakuna kusa dispantakashalla kanankamanmi, payqa yach'akuqninkunataqa niran:
--Kay nishuyanillapa chayta allita uyakur ama qunqayllapachu, Dyusmanta Shamuq Runatami kuntrankunaman qukuyanqallapa nir.
Chaynu nitinmapis, yach'akuqninkunaqa mana intrakaranllapachu. Chaqa Dyusmi nisha karan amaraq intrakananllapapaqchu. Chaynullami manchakur Jesustaqa mana tapuranllapachu, imapaqmi chaynu rimasha nirmapis.
Chaymantami Jesuspa yach'akuqninkunaqa paykunapura willanakuq qallariranllapa, mayqanninllapashi kusa mas allin kanqa nir.
Chaymi Jesusqa imatami yarpuyanllapa nir kwintata qukar, uk wamrituta paypa pullan shachir,
yach'akuqninkunataqa kaynu niran: "Mayqanpis nuqapa shutiypi kay wamrituta shumaqta samachiqqami, nuqallatana samachimayan. Chaynulla nuqata samachimaq-shuypaqa, mayqanch'i kach'amasha chayta samachiyan. Chaqa tukuy qamkunamanta mana kwintachaypaqla kaqmi, Dyuspaqqa kusa mas allinpaq riqsikasha kanqa".
Chaymantaqa yach'akuqnin Juanqa niran: --Yach'achikuq Taytituy, rikashami kanillapa uk runata qampa shutikiwan dyablupa yarpuyninkunata runakunamanta itakuqta. Chaymi paytaqa nirayllapa ama chayta ruraychu nir. Chaqa chay runaqa mana nuqanchikkunawanchu purin nir.
Chaynu nitinmi Jesusqa niran: --Ama 'Mana' niyllapachu. Chaqa mayqanpis nuqanchikpa mana kuntranchik karqami, faburninchik kanqa nir.
Jesu's syiluman rinanpaq tyimpu ch'amuyatinnaqa, kusata animakur riran Jerusale'n pwiblumanqa.
Chaymi wakinta kach'aran naypaqta rir, Samaria lugarpa uk pwiblitunpi wasita tarir kamakachitinllapa chaylapi samananllapapaq.
Piru chay Samariamanta kaqkunaqa mana samachinaranllapachu, Israelmanta kaqkunawan mana pich'unakuq kashanrayku. Chaqa paykunaqari yach'aranllapa Israelmanta kar Jerusalenman riyan nir.
Chaymi yach'akuqninkuna Santiaguwan Juan chayta rikarqa, kaynu niranllapa Jesustaqa: --Taytituy, ¿munayankichu [Dyuspa unay rimaqnin Eli'as rurashannulla] nuqakunapis syilumanta nina shamunqa nitiyllapa, shamur paykunata rupachir tukchinanta?
Chaynu nitinllapami Jesusqa paykunalawman tikrakar anyaran [kaynu nir: --Qamkunaqami mana allin yarpuyniyjun kashaykillaparayku mana yach'ankillapachu imatami rimayankillapa nirmapis.
Chaqa Dyusmanta Shamuq Runaqami, mana runakunata chinqachinanpaqchu shamusha. Ashwanmi shamusha runakunata washananpaq]. Chaymantaqa riranllapa uk pwiblitumanna.
Nanta riyatinllapaqami, uk runa kaynu niran Jesustaqa: --Taytituy, mayta ritkipismi pullayki rinayani nir.
Chaynu nitinmi Jesusqa niran: --Surrukunami mach'ayniyjun pununanpaqqa. Chaynulla pariq kurukunapis qushayjun ima. Piru Dyusmanta Shamuq Runapaq-shuypaqami mana kanchu maylapipis umanta sintikuchinanlapaqmapis nir.
Chaymantaqa ukta niran: --Shamuy nuqawan rishun nir. Chaynu nitinmi chay runaqa niran: --Taytituy, dijamay rishaq taytay wanutin pampaqraq. Chaymantanami rishun nir.
Jesusqa niran: --Chaqa mana nuqapi kriyiqkunaqami imanutaq wanushakunamaqa chaynu. Chaymi dijay wanushakunaqa paykunapurana pampanakunqa. Ashwan qamqa rir yach'achikuy imanumi Dyus mantakun nir ima.
Qashan ukqa niran: --Taytituy, nuqami pullayki rinayani. Piru puntataqa dijamay rishaq wasiypi kaqkunata 'Rishaqna' ninaypaq.
Chaynu nitinmi Jesusqa niran: --Mayqanpis aradunpi aypakusha yapukuyar, ikiman chapakuqnu riqqami, Dyuspa mantakuyninpaqqa mana sirbinchu nir.

Chaymantami Amitunchik Jesusqa akraran sitinta runakunata. Chaynu akrarmi, ishkay ishkay kach'aran paypa naypantaqa, chay tukuy pwiblukunaman, lugarkunaman rinanpaq karan chaykunaman.
Chaymi Jesusqa yach'akuqninkunataqa niran: "Chiqaptami kusichaqa kusala achka. Piru aykalami trabajaqkunaqa. Chayraykumi chay kusichapa amunta mañayllapa, pay kach'ananpaq trabajaqkunata, paykunana tantananllapapaq nir.
Riyllapana. Piru allita kwintata qukarmi rinkillapa. Chaqa qamkunata kach'ashurllapaqa uk uyshitakunata surrukunapa rurinta kach'aq yupaymi kach'ashuyanillapa.
"Amami apankillapachu qillayta purichina talqitata, alburjata, chaynulla uk llanqikunamatapis. Chaynulla nankunapi mayqanta saludarqa, amami maykaman parlar shankillapachu.
Uk wasiman yaykurqa, naypaqtaqa saludakunkillapa kaynu nir: 'Dyus yanapashutinllapami kusa shumaq kankillapa kay wasipiqa'.
Chaynu nitkillapa, chaypi kaqkuna kusa shumaqta uyakur intrakatinllapaqa, Taytanchik Dyusmi shumaqta yanapanqa. Piru mana kasushutinllapa-shuypaqami mana imapis kanqachu.
Chaynu chay wasipi kusa shumaqta uyakur intrakatinllapaqa, chayllapi kidankillapa. Chaymi chaypi mikunkillapa, upyankillapa imalatapis qushutinllapaqa. Chaqa uk trabajaqqami pagrakayta puytin.
"Chaynulla uk pwibluman ch'atkillapa shumaqta intrakar samachishutinllapaqa, mikuyllapa imalatapis qarashutinllapaqa.
Chaypi qishaqkuna katinqa, allichar, kaynu ninkillapa: 'Dyuspa mantakuyninmi, shipchana qamkunapaqqa' nir.
Piru uk pwibluman ch'atkillapa mana kasushutinllapaqa, waqta kallikunaman yarqunkillapa, kaynu nir:
'¡Kay pwibluykillapapa allpankuna kay ch'akiyllapapi aypakushanmatapis qamkunapa naypaykillapapi ch'aspichikushaqllapa mana kasumashaykillaparayku! Piru Dyuspa mantakuyninqami shipchana qamkunapaqqa' nir.
Nishaykillapa: Chay jwisyu diya ch'amutinqami chay pwiblupaq kastiguqa kusala mas manchaypaq kanqa, Sodomamanta runakunamanmatapis nir.
"¡Ay Corazi'n pwiblu! ¡Ay Betsaida pwiblu! Kay milagrukunata qamkuna rikanaykillapapaq rurasha kani, chay milagrukunata Tiro shutiq pwiblupi, Sido'n pwiblupi rurasha katiymaqa, paykunaqa aykapina Dyuspi kriyir uchankunata dijar, saqalla rach'pankunata yakakur, uch'papa anan tasha kanmanllapa.
"Piru jwisyu diya ch'amutinqa, qamkunapaq kastiguqa mas kanqa, chay Tiro pwiblumanta, Sido'n pwiblumanmatapis.
Qamkuna Capernau'm pwiblupi taqkuna, ¿yarpunkillapachu washakar syiluman riyankillapa kanqa? nir. Ashwanmi qamkunaqa tukuy tyimpupaq kastigakanaykillapapaqna itakukankillapa.
"Chaqa mayqanpis qamkunata uyakushuqkunaqa, nuqatapis uyakumayan. Chaynulla qamkunata disprisyashurllapaqa, nuqatapis disprisyamayan. Nataq nuqata disprisyamar-shuypaqa chay kach'amasha chayta disprisyayanllapa".
Chay sitinta runakuna rishakunaqa, tikrakamuranllapa kusa aligrila, kaynu nir: --¡Taytituy, tukuy dyablukunapa yarpuyninkunata qampa shutikipi anyatiyllapaqami kasumanllapa! nir.
Jesusqa niran: --Chiqaptami chaynu. Chaqa nuqami rikaray Dyus unaq syilumanta Satanasta itakamutin, uk rilampa yupay ratamuqta.
Chaynu dyablupa pudirnin kasushunanllapapaqmi pudirta qushurayllapa. Chaymi kulibrakunapa, alakrankunapa rurinpi puritkillapamapis mana imanachishunqallapachu.
Piru amami chay dyablupa yarpuyninta anyatkillapa kasushushanllaparaykulaqa aligriyayllapachu. Ashwanmi masta aligriyayllapa unaq syilupi shutikillapa iskribikashanrayku.
Chay kutillami, Jesusqa Santu Ispiriturayku kusalata aligriyar niran: "¡Taytay! Qammi kay pachapa, unaq syilupa amun kanki. Chayraykumi alabashuni. Chaqa qamqami kananqa chay mana kwintachaypaqla kaq runakunata intrachishayki unay chay kusa yach'aq, kusa intrakaq runakunata pakar mana intrachishaykitaqa. Chaynumiri Taytituy. Chaqa qammi chaynu kananpaqqa munashayki kasha" nir.
Chaynullami Jesusqa niranpis: "Taytaymi tukuy imata qumasha rikanaypaq. Piru manami mayqanpis riqsimanchu Dyuspa Wamran kani nirqa. Ashwan Taytaylami riqsiman. Chaynulla manami mayqanpis Taytaytaqa riqsinllapachu. Ashwan nuqa Wamranlami riqsini. Chaynu Wamran kashayraykumi mayqantapis riqsichinashaytaqa riqsichiyta puytini".
Chaynu nirqa, yach'akuqninkunaman tikrakar paykunalata niran: "Kusa shumaqmi kanqallapa, qamkuna kay rikayashaykillapata rikaqkunaqa.
Chaqa nishaykillapapis: Dyuspa achka rimaqninkuna, mantakuq runakuna ima, kanan rikayankillapa chayta, chaynulla uyapayankillapa ima chaytaqa, rikayta uyapayta ima munaqllapa. Piru paykunaqami michka chaynu munarmapis mana rikaranllapachu chaynulla mana uyaparanllapalamapischu" nir.
Chaymanta Moise's mantakushanta uk kusata yach'ar yach'achikuqmi, ima ninqashi nir, kaynu Jesusta tapuran: --Yach'achikuq Taytituy, ¿imatana rurayman tukuy tyimpupaqna kawsanaypaqqa? nir.
Jesusqa niran: --¿Imatataq nin Dyus nitin Moise's mantakushanpiqa? ¿Imatataq liyiyanki?
Chaynu nitinmi chay yach'ar yach'achikuqqa niran: --Taytayki Dyusta munay tukuy shunquykiwan, bidaykiwan, jwirsaykiwan, yarpuynikiwan ima. Chaynulla llakiy runa masikikunapaq, imanutaq qampa kwirpuykillapaq llakinki chaynulla nir.
Chaynu nitinmi Jesusqa niran: --Allintami nishayki. Chayta rurarqami, tukuy tyimpupaqna kawsanki nir.
Piru chay yach'ar yach'achikuqqa, chay tapukushanpaq kwintata qukar mana pinqaypi kidanar kaynu niran Jesustaqa: --¿Pitaq runa masiyqa?
Chaynu taputinmi, Jesusqa Israelmanta uk runata ima pasashanta kaynu nir parlaran: "Israelmanta uk runami nanta riyaran Jerusalenmanta Jericuman. Chaymantami suwakuqkuna rikarimur payta arkar limpu rach'panlamatapis kitaranllapa. Chaynu rurarmi kusata qischar, wanushata yupay dijar riranllapa.
"Piru imanupich'i uk kura chay nanta pasayaran. Chayna chay qischakasha runa usuraqta rikarqa, uklawllaman chapakur mana rikaq tukur, pasar riran.
Chaynullami levipa ayllunmanta Dyusta adurananllapa wasipi sirbikuqpis, chayta pasayaran. Piru paypis chay qischakasha usuraq runata rikarqa, uklawllaman chapakur mana rikaq tukur, pasar riran.
"Piru Israel runakunapaq uk mana kwintachaypaqla Samariamanta runami, chay nanllata pasayarqa chay runa qischakasha usuraqta rikarqa, chay pay-shuypaqa kusata llakiparan.
Chaymi, chay runaman qimikar, lisyakashankunata rimidyaran asaytiwan, ubapa yakun binuwan ima. Chaymanta rach'pakunawan wataran. Chaynu rimidyarmi, burritunpa anan tachir samananllapa uk wasiman apar kuytaran.
"Chayna allaqninqa, chay Samariamanta runaqa ishkay qillaysituta urqur chay wasipa amunta qur, kaynu niran: 'Kay runitutami kuytapamay. Imanupi masta gastatkiqa tikrakamur pagrashayki' nir". Chaymanta Jesusqa niranpis:
--Chaynu kay kimsakuna qischakasha runata rikashanpaq parlashushaymantaqa, ¿mayqannintaq paypa kwirpunllata yupay runa masinta kuytaran?
Chaynu Jesu's nitinmi, chay yach'ar yach'achikuqqa niran: --Chay kusalata llakipar yanaparan chaymi, nir. Jesusqa niran: --Chaynu katinqa qampis rir chayllata ruray nir.
Chaymantami Jesusqa chay maymanch'i riyaran chayman riyarqa, ch'aran uk pwiblituman. Chaypimi, uk warmi Marta shutiq, wasinpi samachiran.
Kay Martami uk irmanayjun kaq. Paymi shutiq Mari'a. Chay Mariami Jesuspa ch'akilanpi taran uyakunanpaq Jesu's nishanta.
Piru Martaqa, imankuna rurananpaq kusa achka katin Jesusman qimikar kaynu niran: --Taytituy, ¿manachu qamqa yarpunki irmanay pullayki katin nuqala imatapis rurani nirqa? Willay yanapamanqa nir.
Piru Jesusqa, niran: --Marta, Marta, kusatami yarpunki, chaynulla llakinki tukuy imaykikunalapaq.
Piru uklami allinqa; Mariaqami shumaq kaqninta akrasha paypaqqa. Chaymi mayqanpis akrashan chaytaqa mana kitanqachu nir.

Uk kutimi, Jesusqa uk lugarpi mañakuyaran. Chaymanta tukchitinnaqa yach'akuqninkunamanta ukninqa kaynu niran: --Yach'achikuq Taytituy, yach'achimayllapa Dyusman mañakuyta, imanutaq Juan yach'akuqninkunata yach'achiran chaynulla.
Chaynu nitinmi, Jesusqa niran: --Qamkunaqa kaynu nir mañakuyllapa: '[Unaq syilupi] Taytayllapa, qammi kusa allinpaq riqsikanki. Shamuy-ari qamla kay pachapiqa mantamanaykillapapaq. [Qam munashaykinullami kay pachapi rurakanqa imanuch'i unaq syilupi ruranki chaynulla].
Kananllami chay ministiyashayllapa mikuyta qumayllapa.
Mana allinta rurashayllapamantapis pirdunamayllapa, imanuch'i nuqakunapis mana allinta ruramatinllapapis pirdunanillapa chaynulla. Amami uchakunayllapapaqqa dijamankillapachu. [Ashwanmi chay riqchaq mana allinkunamantaqa washamayllapa]'.
Chaynullami Jesusqa niranpis: "Imanupi amiguykillapapa wasinman ch'aypi tuta rir, kaynu ninkimanllapa: 'Amiguy kimsa tantitata pristamay.
Chaqa uk amiguy chayraqla ch'amun wasiyman. Chaymi mana imalapis kanchu qaranaypaq' nir.
"Chaynu nitkillapaqami, chay ukqa rurimanta nishuyanqallapa: 'Ama qillakachimaychu, punkuqami kirparayanna. Chaymi nuqa, chaynulla wamraykunapis mantapina kanillapa. Manami sharimuyta puytinichu imata qushunaypaqpis' nir.
Chaymi nishaykillapa: Amiguykillapa kar, mana das sharimur qushurllapamapis, kusata mañayatkillapaqa qushuyanqallapa tukuy ministishaykillapataqa.
"Chaynullami nishaykillapapis: Dyusman mana shaykuq mañakuyllapa; paymi qushunqallapa. Tukuy ministishaykillapata maskayllapa; Dyusmi tarichishunqallapa. Chaynulla punkumanta mana shaykuq qayakuyllapa; chaymi payqa punkunta kich'ar yanapashunqallapa.
Chaqa mayqan mañakuqpismi tarikun mañakuyashantaqa. Chaynulla mayqan maskakuqpismi, tarin maskayashantaqa. Punkupi mayqan mana shaykuq qayakutinpismi, punkunta kich'ar yanapanllapa ima.
"¿Mayqannikillapataq, wamraykillapa [tantata mañashutinllapaqa rumita qunkimanllapa, manaqa] piskaduta mañashutinllapaqa, largu kuruta qunkimanllapa?
¿Manaqachu runtuta mañashutinllapaqa, alakranta qunkimanllapa? ¡Manami!
Chaqa qamkuna kusala malu runakuna karmapismi, wamraykillapataqa allin imakunata qunkillapa. Chaymi ashwan ¡unaq syilupi Taytaykillapamaqa, Santu Ispiritunta mañatkillapamapis qushunqallapa!"
Uk kutimi Jesusqa, uk runata dyablupa yarpuynin mudu dijasha katin, chay runamantaqa itakuyaran. Chaymanta chay dyablupa yarpuynin lluqshitinqa, chay runaqa rimaq qallariranna. Chaymi runakunaqa kusa dispantakasha kidaranllapa.
Piru wakinkunaqami niranllapa: "Chay dyablupa mantaqnin Beelzebu' shutiqmi, wak runataqa pudirninta qusha runakunamanta dyablupa yarpuyninkunata itakunanpaqqa" nir.
Chaymi ukkunaqa mabir ima ninqashi nir, kaynu niranllapa: "Chiqapta syilumanta shamushayki nir yach'anayllapapaqqa uk milagruta ruray" nir.
Piru Jesusqami, paykuna imatami yarpuyan nir yach'ashanrayku kaynu niran: "Mayqan pwiblupis paykunapura ch'iqninakurqa wakman kayman limpu chiqanchakar tukukanllapa. Chaynulla uk ayllupis paykunapura ch'iqninakurqa limpu limpu wakta kayta shikwakanllapa.
Chaynullami, chay dyablukunapis ch'iqninakurqa ¿imanuna kusata mantakuytaqa puytinmanllapa? Kaytaqami chaynu nishunillapa, qamkuna chay Beelzebu' pudirta qumasha katinshi chay dyablupa yarpuyninta itakuyta puytini nimashaykillaparayku.
Piru qamkunaqami ninkillapa nuqapaq: 'Beelzebu' pudirninta qusha katin dyablupa yarpuyninta runakunamanta itakun' nir. Chaynu katinqa, ¿qamkunamanta wakinnikillapaqa mayqanpa pudirninwantaq dyablupa yarpuynintaqa itakun? Chaqa paykunallami intrachimanchik qamkunaqashi limpu pantasha puriyankillapa nir.
Allita kwintata qukayllapa: Nuqaqami dyablupa yarpuynintaqa runakunamanta itakuni Dyuspa pudirninwan. Chaynuqami intrachimanchik, Dyuspa mantakuyninqami qamkunamanqa ch'amushana nir.
"Chaqa uk runa kusala pulsuyjun alli kamakashala wasinta kuytatinqami, mayqanpis mana iman kaqtapis suwayta puytinllapachu.
Piru paymanta uk kusa pulsuyjun mas allita kamakasha shamurmi chay runataqa binsiyta puytin. Chaymi chay allita kamakashanpi kunfyakayashanmatapis kitar, chay wasinpi iman kaqkunamatapis limpula tantakun. Chaynuqami ashwan payna tukuy imapa amunqa kidan.
"Chaymi nishaykillapa: Nuqapaq mana allinta rimaqqami nuqapaqa kuntray. Chaynulla nuqawan mana tantakuqpismi ashwan shikwakun nir".
Jesusqami niranpis: "Uk runamanta dyablupa yarpuynin lluqshirqami, chunllaq chaki pachakunapi purin, maylapipis samananpaq maskakur. Piru maypipis samananpaq mana tarirqami kaynuta yarpun: Tikrakashaq chay maymantach'i lluqshimushay wasiyman nir.
Chaynu tikrakamurqami, chay runataqa uk shinalla wasi kusalata pichakar kamakashata yupay tarin.
Chaynu tarirqami tikrakar rin tarimuq syiti paymanta kusala mana allin ispiritu masinkunata. Chaymantami tukuynin pulla chay runapa kwirpunmanqa yaykunllapa taq. Chaynu katinmi chay runaqa kusala llallinna tikrakan, punta kashanmantaqa" nir.
Kaykunata Jesu's ninankamanqa, uk warmi chay runakunapa rurinmanta kusa jwirtita niran: --¡Kusa shumaqmi kanqa chay warmi qamta wamrakur winachishusha chayqa!
Chaynu nitinmi Jesusqa niran: --¡Ashwanmi kusa shumaqqa kanqallapa, Dyus rimashanta uyakur, kasuqkunala! nir.
Chaykamanmi, kusa achka runakuna tantakayaranllapa Jesuspa ridurninmanqa. Chaymi payqa qallariran rimaq kaynu nir: "Kananmanta runakunaqami kusala mana allin yarpuyniyjun. Chaynu karmi mañamanllapa uk milagruta ruratiy yach'ananllapapaq chiqaptachu Dyusmanta shamusha kani nir. Piru manami milagrutaqa rurashaqchu. Ashwanmi Dyusmanta shamusha kani nirqa Jonasta yupaylla pasamatinraq munarqa intrakankillapa.
Chaqa Dyus imanutaq Jonaswan uk milagruta ruratin Ninivimanta runakuna kriyiranllapa, chaynullami Dyusmanta Shamuq Runapis wanur kimsa diyamanta kawsamutinraq kay tyimpupi runakunapis munarqa intrakanqallapa.
"Chaynulla chay surlawmanta gubyirnapis chay jwisyu diyapiqa sharimur, qamkuna kanan tyimpupi mana kriyinaqkunapaqpis rimanqa kastigakashana kayankillapa kanqa nir. Chaqa chay gubyirnaqami largu maymanta shamuran, gubyirnu Salomo'n kusala yach'ayninwan yach'achikuqta uyakuq. Piru kay naypaykillapapi kaqqami kusa mas gubyirnu Salomonmanta kar yach'achikutinmapis mana kasunkillapachu.
"Piru maydiya jwisyu diya ch'amutinqami chay Ni'nive pwiblumanta kaqkunaqa sharimunqallapa. Chaymi ashwan qamkuna Dyuspi mana kriyishaykillaparayku rimanqa kastigakanaykillapapaq. Chaqa Ni'nive pwiblumanta runakunaqami Jona's, Dyuspaq parlakutinqa uchanllapata dijar kriyiranllapana. Piru kanan kay naypaykillapapi kaqqami Jonasmantaqa mas ima kar, qamkunata willashutinllapapis mana kriyinkillapachu.
"Chaynulla manami mayqanpis uk lamparata kachkarqa pakapaylapi, manaqa kajunpa rurinpichu ch'uranllapa. Ashwanmi unaqlapi ch'uranllapa, tukuy chayman yaykuqkuna achkiraqlapi kananllapapaq.
Piru nawikillapakuna imanutaq lamparamaqa kusala shumaq allinta achkirachikun chaynu kwirpuykillapapi katinqa, tukuy kwirpuykillapaqa kusala shumaqta achkirachikuq yupaylana kanqa. Nataq nawikillapakuna kusala mana allin katinqa, kwirpuykillapapis tutaparaqllapi yupay kanqa.
Chayraykumi allita kuytakankillapa. Chaqa chay kwirpuykillapapi achkirachikuqqakish tutaparaqpaqmana tikrakatin.
Chaqa tukuyla kwirpuykillapa achkila katinqami, manana tutaparaqllapi yupaynachu kankillapa. Chaynuqami uk lampara kusala shumaqta tukuypaq achkirachikuq yupayna kankillapa".
Chaymanta Jesu's rimar tukchitinnaqa uk fariseo runa, Jesustaqa aparan wasinman mikunanllapapaq. Chaymi Jesusqa chay wasiman yaykur, misaman taranna.
Piru chay fariseo runaqami kusalata yarpupakuran, Jesu's manaraq mikuyar chay paqakuna kustumrita mana rurashanrayku.
Chaymi Amitunchik Jesusqa niran: --Qamkuna fariseo runakunaqami, imanutaq uk kupata, manaqa platuta waqtanlawlata pichashamaqa rurinqa tiqtilla kidan chaynu, kusala bwinu yupay tukunkillapa. Piru ukkunata yanapanaykillapamantaqa kusalata munapakur, mana allinta rurankillapa.
¡Runa yarukuna! ¿Manachu yach'ankillapa, Tayta Dyusmi waqtalawta, rurilawtapis rurasha nirqa?
Chayraykumi chay wakchakunapaq tukuyla shunquykillapawan llakir, yanapayllapa. Chaynuqami Dyuspaqqa intirulana kusa allin kankillapa.
"¡Akaw fariseo runakuna! Qamkunami mintamanta, rudamanta, chaynulla tukuy ima mallkikunamantapis, dyis partin kaqmanta uksituta qunkillapa Dyuspaq nir. Piru Dyus mantakushanpi nin: Ukninchikkunawan imatapis karanta ruranapaq, llakipakunapaq, paylapi kriyinapaq niyan chaytaqami mana rurankillapachu. Ashwanmi kay yarpuchishushayllapata rurankimanllapa naypaqtaqa, chay rurayashaykillapatapis ama dijarchu.
"¡Akaw qamkuna fariseo runakuna! Qamkunami chay tantakananllapa wasikunapiqa, munankillapa kusa shumaq samanakunapi samachishunanllapata, chaynulla plasakunapimapis kusala shumaqta saludashunanllapata ima.
"¡Akaw [Moise's mantakushanta yach'ar yach'achikuqkuna, chaynulla] fariseo runakuna, [qamkunaqami Dyusta yanqa kasuq tukuq kuchi runakunala kankillapa]! Imanutaq uk pampakashamaqa mana rikaypaqlla katin runakunaqa mana yach'archu ananpi sarukur purinllapa, chay yupaymi kankillapa".
Chaynu Jesu's nitinqa, Moise's mantakushanta yach'ar yach'achikuqkunamanta ukninqa niran: --Yach'achikuq Taytituy, chaynu nirqami nuqakunatapis uyachimayankillapa nir.
Piru Jesusqa niran: --¡Akaw qamkuna Moise's mantakushanta yach'ar yach'achikuqkunapis, imanankillaparaq! Qamkunami kusa llashaq kargata aprichiq yupay runa masikikunata imata rurananpaq nir mantankillapa. Piru chay niyashaykillapataqa mana pitilamatapis kumplinaykillapapaqqa yarpunkillapalamapischu.
"¡Akaw qamkuna, Dyuspa unay rimaqninkunata wanuchir pampashanllapapa ananpi wasikunata yupay ruraqkuna! Chaqa paykunataqami qamkunapa unay rukuykillapakuna wanuchiranllapa.
Chaynuqami intrachimanchikllapa, qamkunapis chay unay rukuykillapakuna rurashannulla rurankillapa nir. Chaqa paykunami Dyuspa unay rimaqninkunata wanuchiranllapa. Chaymi ashwan chay pampakashankunapa ananpi wasikunata yupay rurankillapamapis.
"Chayraykumi Dyusqa kusa yach'ayninwan kaynu niran: 'Kach'amushaqmi nuqapaq rimaqkunata, apustulkunata ima. Chaymi wakinkunataqa wanuchinqallapa. Nataq ukkunapata-shuypaqa ikinkunapi purinqallapa qischananllapapaq' nir.
Chaymi Tayta Dyus tukuy imata rurashanmanta-pacha paypa rimaqninkunata, ukkuna wanuchisha katinllapamapis, kay tyimpupi runakunatana allita rikar kastiganqa.
Chaynullami Dyusqa rikar yach'anqa Abelta wanuchishanmanta-pacha Zacariaskaman. Chaqa Zacariastami, Dyusta adurananllapa altarpa yatalanpi wanuchiranllapa. Chayraykumi nishunillapa: Dyusqami kastiganqa tukuy chaykunapaqqa, kanan tyimpupi runakunatana nir.
"¡Akaw, qamkuna Moise's mantakushanta yach'ar yach'achikuqkuna! Qamkunami Tayta Dyuspaq allita intrakar washakananllapataqa mana munankillapachu. Chaynulla qamkunapismi mana munashaykillaparayku mana washakankillapachu. Chaymi ashwan wakinkuna intrakar ima washakananllapapaqmapis mana dijankillapachu".
Chaymanta Jesu's chaynu nitinqa, Moise's mantakushanta yach'ar yach'achikuqkuna, chay fariseukuna imaqa, kusata piñakuranllapa. Chaymi Jesustaqa ukmanta ukmanta tapur, kusalata qillakachiranllapa.
Chaynuqami tapuranllapa imalatapis mana allinta nitinqa, chaylapaq uchachananllapapaq nir yarpur.

Chaykamanqami, allipla achka runakuna Jesu's kashanmanqa, kumsanakuypa, saruch'anakuypa ima tantakaranllapa. Chaymi, Jesusqa yach'akuqninkunalata, kaynu niran: "Kuytakayllapa chay fariseo runakunapa libaduranllapamanta. Chaqa paykunaqami Dyuspaq yanqa illaqta yach'achikuq yupay tukunllapala.
Piru tukuy imapis pakaplla kaqkunaqa manami pakapllaqa kidayta puytinchu. Chaymi tukuy pakaplla kaqtaqa allita yach'akanqa.
Chayraykumi tukuy imata qamkuna pakakuqnula rimatkillapamapis, tukuyla uyapanqallapa. Chaynulla punkuykillapata kirpakur upallala rimashaykillapamatapismi, uk wasipa ananman iqar rimasha kankimanllapa yupayna, tukuyla yach'anqallapa.
"Amiguykuna nishaykillapapis: Chay mayqan wanuchishunaqkunataqa ama manchankillapachu. Chaqa kwirpuykillapata wanuchirqami manana mas imata rurashuyllapatapis puytinqanachu.
Chaymi willashaykillapa: Mayqanch'i wanuchishushallapana karqa, kusala pudirniyjun kashanrayku tukuy tyimpupaq infyirnupi qischakanaykillapapaq itakushuyllapata puytiqta manchayllapa nir. Chay nishushayllapataqa, chiqapta manchayllapa.
"Ma willamayllapa: ¿Manachu sinku pariq kuritukunata ishkay qillaysitulapaqmapis rantikunllapa? Chaynu paykuna yanqa mana sirbiq katinmapismi Taytaykillapa Dyusqa kusalata kuytan.
Piru qamkuna chay achka kuritukunamanta mas sirbiq kashaykillaparaykuqa, ¿imanunari mana kuytashunqallapa? Chaqa payqami aqchaykillapamatapis uklapi uklapi allita yupasha purichiyan. Chaynu katinmi ama imalapaqpis manchakunkillapachu.
"Nishaykillapa: Mayqanpis runakunapa naypanpi nuqapaq mana pinqakur faburniy rimatinqa, nuqa Dyusmanta Shamuq Runapis, paykunapaqqa faburnin rimashaq, Dyuspa angelninkunapa naypanpiqa.
Nataq mayqanpis tukuypa naypanpi, nuqata mana kwintachamatinqa, nuqapis paykunataqa mana kwintachashaqchu Dyuspa angelninkunapa naypanpiqa.
"Piru Dyusmanta Shamuq Runapaq tukuy kuntran rimatinllapamapis, Dyusqami pirdunanqa. Piru Dyuspa Santu Ispiritunpaq kuntran rimatinllapa-shuypaqa mana pirdunanqachu.
"Imanupi qamkunata chay tantakananllapa wasikunaman, manaqa jwiskunaman, wakin karguyjunkunaman apashutinllapaqa amami yarpupakunkillapachu, imata nirmi washakashaq, manaqa imatana nishaq nirqa.
Chaqa tapushutinllapa rimanaykillapapaqqami Dyuspa Santu Ispiritun yach'achishunqallapa imata rimanaykillapapaqmapis".
Chaymantaqa, chay tantakasha runakunamanta, uk runami Jesustaqa niran: --Yach'achikuq Taytituy, ukniyta willapamay qumananpaq nuqapa partiy irinsyayta nir.
Chaynu nitinqa, Jesusqa niran: --Amiguy, ¿pitaq nuqataqa nimasha qamkunapaq jwisnikillapa kar irinsyaykillapata partishunayllapapaqqa? nir.
Jesusqa niranpis: --Kuytakar, ama kusa imayjunla kaytaqa munayllapachu. Chaqa manami kusa imayjun karlachu, kawsaytaqa puytinchik.
Chaynu nirqa, uk kumparasyunta kaynu nir paykunataqa parlaran: "Karanmi uk kusa imayjun runa. Paymi uk kutiqa ch'akran tarpukashakuna allipta winatin kusalata kusichakuran.
Chaymantami, chay kusa imayjun runaqa kaynuta yarpuran: ¿Imatana rurashaq? Chaqa manami kanchu maypi mikunayta ch'urakunaypaqqa.
Chaynu yarpuyarqa, niran: 'Yach'aninami, ch'urakunay wasiyta ratachir mushuqmanta qashan kusa atunta shachishaq, chaypina ch'urakunaypaq kusichakushayta, chaynulla tukuy imaykunata ima' nir.
Chaynu nirnaqa, niranpis: 'Chaymantaqa nuqalla nikashaq: Taytituy, kusala achka mikunayjun achka añupaq kanki. Samar mikuy, upyay, kusa aligrilla kawsay nir'. Chaynu nir ima, chay runaqa kusata yarpuyaran.
"Piru Dyusqami chay runataqa niran: '¡Runa yaru! Kanan tutallami wanunki. Wanutkiqa, ¿pipaqtaq kidanqa chay imaykikunaqa?' nir.
"Chaynumi pasanqa chay runakuna kusalata imanllapakunata payllapaq tantakuqkunataqa. Chaqa kaypi kusa imayjun kaqqami, Dyuspaqqa mana imayjunlamapischu kanqa".
Chaymantami Jesusqa yach'akuqninkunata niran: "Kayta nishaykillapa: Amami imatana mikushaq kawsanaypaq nirqa yarpupakunkillapachu. Chaynulla amami ima rach'pawanna kwirpuyta mudachishaq nirqa yarpupakunkillapachu.
Chaqa kawsananchikmi masta sirbin mikuymantaqa. Chaynulla kwirpunchikpis masta sirbin rach'pamantaqa.
"Rikayllapa pariq kurukunata. Paykunaqa manami tarpukur urqukunllapamapischu. Chaynulla manami maypi ch'urakunanllapalapaqmapis kanchu. Piru, imanutaq ashwan Dyusqa paykunataqa qaran ima. ¡Allita yarpuyllapa, qamkunaqami chay kurukunamantaqa ashwan kusa masta sirbinkillapa!
"Chayraykumi tapushaykillapa: ¿Chaynu kusalata yarpupakurqachu, imanu kashaykillapamantaqa midyu mitrullataqa winayta puytinkimanllapa? ¡Manami!
Chaynu yarpupakur mana mas winayta ima puytirqa, ¿imapaqtaq 'Imanuraq kawsashaq' nirqa yarpupakunkillapa?
"Allita kwintata qukayllapa imanutaq liryukunamaqa winar, mana trabajanchu chaynulla mana puchkakunlamapischu. Piru paykunaqami kusala shumaqta tuktukustunmapis. Chaymi nishaykillapa: Gubyirnu Salomonmapis kusala ch'aniyjun rach'panwan mudakurmapis manami chay tuktitukuna yupayqa lusiranchu.
Chaqa Dyus kanankuna chay tuktitukunata winachir kusa shumaqta lusichitinmapis, allaqkunaqa rupar imana tukukanqallapa. Chaynu karmi qamkunataqa ashwan kusala mas shumaqta ima mudachishunqallapa. Piru chaynu yach'arqa, ¿imapaqtaq Dyusninchikpi manaraq allita kriyinkillapa?
"Chayraykumi ama llakir yarpupakuyllapachu ¿imatana mikushun? ¿imatana upyashun? nir imaqa.
Chaqa tukuy chaykunapaqqami Dyuspi mana kriyiqkuna chaynuqa yarpupakur kawsanllapa. Piru qamkunapaqqami Taytaykillapa yach'ayanna, imatami ministinkillapa nirmapis.
"Chaymi qamkunaqa Taytaykillapa Dyus mantakuyashanlapina yarpur kawsayllapa. Chaynuqami payqa ima ministishaykillapapipis yanapashunqallapa.
"Qamkunaqami nuqapa uyshitaykuna kashaykillaparayku ama manchakuyllapachu. Chaqa qamkuna aykala katkillapamapismi Taytaykillapaqa kusalata llakipashurllapa, paypa mantakuyninpina kanaykillapapaq nisha.
Chaymi nishaykillapa: Tukuy imaykillapakunata rantikur, ministiqkunata yanapayllapa. Chaynu yanapakurqami syilupi mana tukukaq imaykillapatana tantakuyankillapa. Chaqa syilumanqami suwakuqkunaqa mana yaykunchu, chaynulla manami imakunapis pumpinlamapischu.
Chaymi unaq syilumanta mana tukukaq imaykillapapaq chapakur yarpuyatkillapaqa syilumanta kaq imaykillapalapina kanqa yarpuynikillapaqa.
"Listuna kayllapa alli rach'paykillapata yakakusha, lamparitaykillapata kachkar charikusha.
Listuna kayllapa, imanuch'i sirbikuqkuna patrunnin kidamyintuman rir, wasinman ch'amutin punkuta kich'ananpaq alamirala tanllapa, chaykuna yupay.
Chaymi chaynu alamirala kaqkunaqa kusa shumaqna kanqallapa. Nishaykillapami: Chaynu sirbikuqkunataqa patrunnin ch'amurqa, payna ashwan misaman samachir mikuymatapis sirbiyanqa.
Chaynulla kusa shumaqmi kanqallapa, chaynu patrunnin ch'aypi tuta, manaqa achkiyaypi ch'atinmapis, rikch'akur alamirala kaqkunaqa.
Chaqa allita yarpuyllapa: Uk wasipa amun imurasmi uk suwakuq ch'amuyan suwamaq nir yach'arqa, imuraspis rikch'akushala kar, mana dijanmanchu mayqanpis wasinman yaykur suwananllapataqa.
Chaynullami qamkunapis, imuraspis alamirala kayllapa. Chaqa manapis yarpuyatkillapami, Dyusmanta Shamuq Runaqa shamunqa".
Chaymantami Pedruqa Jesusta tapuran: --Taytituy, ¿kay kumparasyuntaqachu nuqakunalapaq rurashayki, manaqachu tukuypaq?
Chaymi Jesusqa niran: "Uk runami sirbikuqninta, wasinpi kaq wakin sirbikuqninkunata uranlapi qarananpaq nir inkarganman. Chaymi chay sirbikuqqa patrunnin nishannula rurar, kusa alamirala kaqta tarinman.
Chaynuta chay sirbikuqta patrunnin taritinqami, chay sirbikuqqa kusala allinpaqna riqsikasha kanqa.
Chiqaptami nishaykillapa: Chay patrun chay sirbikuqta pay nishanlata ruraqta tarirqami, ashwan tukuy iman kaqtapis pay rikananpaqna quyanqa nir.
Piru imanupi chay sirbikuq mana allin yarpuyniyjun kar, chay patrunnin mana das ch'amuyanqachu nir yarpur, chay ullqu kaq, warmi sirbikuq masinkunata qischar, mikur upyar mach'ar ima tar,
mana imuras ima diya ch'amuyanqa nir yach'ayatinchu, patrunnin ch'amur chaynu ruraqta tarirqami, kusala saqra manchakuypaqta kastigayanqa Dyusta mana kasuq runakunata yupaylla.
"Chayraykumi uk sirbikuq imatami rurananta munayan patrunnin nir yach'ar, mana listu kashanrayku mana rurarqami kusala llakiypaqtana kastigakanqa.
Piru imanupi, uk sirbikuq mana imatapis yach'ar mana allinkunata ruraqta-shuypaqa tantyarkaqta kastigakanqa. Chaymi nini chay mayqantach'i masta quyanchik chaytaqa, masta mañanchikpis. Chaynulla chay mayqantach'i masta kunfyanchik, chaytapis masta rurachishun.
"Nuqaqami kay pachamanqa shamusha kani ninata kachkaq. ¡Chaymi nuqaqa, nina kachkakashana kanman nir yarpuni!
Piru manaraq kaykuna katinqami, naypaqtaqa allipta qischamanqallapa. ¡Rikamashaykillapanu yarpuyniypimi allipta qischakayani, chay saqra qischakanay diya ch'amunankaman!
Amami qamkunaqa yarpunkillapachu: Jesucristo shamushanraykumi manana qischakashunllapanachu nirqa. Chaqa nuqa shamushayraykumi manana pulla ima shumaqnachu kawsankillapa.
Chaqa kananmantami uk runa sinku aylluyjunmanta nuqarayku limpu chiqanchanakunqallapa. Chaymi chay kimsa kaqkunaqa chay ishkaykuna nuqapi kriyiqkunata kuntrayanqa. Manaqa chay ishkaykuna chay kimsa kaqkuna nuqapi kriyishakunata kuntrayanqa.
Chaynullami nuqapi kriyishanrayku, uk runapis wamranpa kuntran tikrakanqa. Nataq ullqu wamraqa taytanpa kuntran tikrakanqa. Chaynulla uk warmipis warmi wamranpa kuntran tikrakanqa. Nataq warmi wamranpis mamanpa kuntranna tikrakanqa. Chaynulla uk swigrapis llunchuyninpa kuntranna tikrakanqa. Nataq uk llunchu-shuypaqa swigranpa kuntranna tikrakanqa".
Jesusqa niranpis runakunataqa: "Qamkuna rupay chinqananlawmanta puktay shamuqta rikarqa, yach'ankillapana tamya ishkinqa, nir. Chayqamiri chiqapta chaynu.
Chaynulla surlawmanta wayra shamutinqa, qamkunaqa yach'ankillapana kaluryanqa, nir. Chay nishaykillapanumi kaluryan chiqapta.
¡Dyusta yanqa kasuq tukuq runakuna! Chaynu syiluta, pachata ima chapar allita yach'arqa, syilumanta shamuq kay tyimpukunapi imata ruratin rikarmapis, ¿imapaqtaq mana intrakankillapa?
"¿Imapaqtaq mana yach'ankillapa, imataq allin imataq mana allin nirqa? Allita rikayllapa chay allinkunata.
Chayna karguyjunkunaman mayqan qayachishutin rirqa, ashwan chay qayachishusha chay runawanqa shumaq parlayllapa. Chaynu parlatkillapaqami manana karguyjunkunapiqa purichishunqanachu. Chaqa jwisman apashutinqa, jwisqa qukushunqa gwardyakunaman. Chaymi paykunaqa ashwan karsilman itashunqallapa.
Chaymantaqa tukuy dibikushaykita pagrakur lluqshimunki. Manaqa mana lluqshimunkichu".

Chay tyimpukunallapimi, wakinkuna riranllapa Jesusta rikaq. Chaymi parlaranllapa imanumi Pilato mantakutin Galileamanta ayka runakunata wanuchishanpaq. Chaynulla imanumi chay wanushakunapa yawarninta, chay ufrindapaq animalkunata wanuchishanllapakunapa yawarninwan pich'usha nir ima.
Chaynu nitinllapami, Jesusqa niran paykunataqa: "¿Qamkunaqachu yarpunkillapa chay wanusha runakunaqa Galileamanta wakin runa masinkunamantaqa mas uchayjun kashanrayku wanusha nir?
Nishaykillapa: Manami chayqa chaynuchu. Qamkunapismi Dyusman mana tikrakarqa, chaynu kastigakar wanunkillapa.
¿Manaqachu chay dyisi-uchu runakunata Siloe' lugarpi atun turri ratar wanuchiran chaykunapaqpis yarpunkillapa, chay wakin Jerusalenpi taq runakunamantaqa mas uchayjun kar wanusha kanqallapa, nir?
Nishushayllapanu manami chaynuchu. Qamkunapismi Dyusman mana tikrakarqa, chaynu kastigakar wanunkillapa".
Jesusmi kay kumparasyunta parlakuran: "Uk runami, ch'akranpi igus qirukunata tarpusha karan. Chaymantaqa chay runaqa riran rikaq puquyanqachu nir. Piru manami ima puquyninlamatapis tariranchu.
Chaymi chay ch'akrapi kuytakuq runataqa niran: 'Rikay, kimsa añutanami shamusha kani rikaq puqushana kanqa nir. Piru manami maydiyapis tarishachu kani puquyniyjuntaqa. Chayrayku kuchuy. ¿Chaqa imapaqna yanqallaqa ch'akrapiqa kanqa?'
Chaynu nitinmi, chay ch'akrapi kuytakuq chayqa niran: 'Taytituy, dijayraq kay añulaqa. Ch'upankaqmanta allpata allar ushyachir, wanuta itashaq.
Chaynuqa imanupiqa puqunman. Piru chaynu ruratiy mana puqutinnaqa, kuchuypaqna' ".
Uk kutimi samana diyapi Jesusqa uk tantakananllapa wasipi qallariran yach'achikuq.
Chaypimi uk warmi karan. Chay warmimi dyisi-uchu (18) añupaqna qishaq karan, dyablupa yarpuynin limpu kurpala dijashanrayku. Chaymi mana imanupis dirichakaylamatapis puytiyaranchu.
Chaymanta Jesu's rikarqa, qayamur niran: --Mamitay, qishaynikimantami alliyashaykina nir.
Chaynu nirmi, chay warmisitapa ananman makinta ch'uraran. Chaymi chay kutilla dirichakar, Dyusta alabaq qallariran.
Piru chay tantakananllapa wasipi kuytakuqkunapa mantaqninqa kusata piñakuran. Chaqa Jesusqa samana diyapi allicharan. Chaymi runakunataqa niran: --Saysi diyami kan trabajanapaq. Chaymi chay diyakunapi shamuyllapa alliyanaykillapapaqqa. Ama samana diyapiqa shamuyllapachu.
Chaynu nitinmi Amitunchik Jesusqa niran: --Dyusta yanqa kasuq tukuq, kuchi runakuna, ¿manachu mayqannikillapapis turuta manaqa burruta samana diyapimapis, apar yakuta upyachinkillapa?
Kay warmisita Abrahampa ayllunmanta katinmapis, Satana's kay qishaywan watasha yupay qischasha dyisi-uchu añupaqna. Chaynu katin, ¿samana diyachu mana alliyachikunapaq kasha?
Chaynu Jesu's nitinqa, chay ch'iqniqkunaqa pinqaypi kidaranllapa. Piru wakin runakunami kusata aligriyaranllapa mana rikashanllapakunata Jesu's ruratinqa.
Jesusqa niranpismi: "¿Ima yupaytaq Dyuspa mantakuyninqa? ¿Imawantaq kumparayman?
Dyuspa mantakuyninqami, uk qiru mustasa shutiqpa llampula simillitan yupayla. Chay mustasa simillatami uk runa ch'akranpi tarpun. Chaymantami kusala atunta winan. Chaymi ashwan pariq kurukunamapis rikrankunapina qushakun".
Jesusqa niranpismi: "¿Imawantaq Dyuspa mantakuynintaqa kumparayman?
Dyuspa mantakuyninqami imanutaq uk warmi tantata ruraqmaqa achkalla arinaman pitila libadurata itar dijatin saksachin chaynu".
Jerusalenman riqnuqami, Jesusqa yach'achikuq pwiblukunapi, chaynulla taksha pwiblitukunapi chaykunata pasaqnuqa.
Chaymi ukqa tapuran kaynu nir: --Taytituy, ¿aykakaqlachu washakanllapa? nir. Chaynu nitinmi, payqa niran:
"Yaykuyta kamayllapa kich'kila punkituta. Chaqa achkami yaykuyta kamanqallapa. Piru chiqaptaqami mana yaykunqallapachu.
Chaymanta wasipa amun sharimur punkuta kirpatinqa, qamkuna waqtapi kaqkunaqa, qayakur ninkillapa: 'Taytituy Taytituy punkuykita kich'ay-ari' nir. Piru payqami nishunqallapa: 'Manami yach'anichu maymantami qamkunaqa kankillapa nirmapis'.
Chaymantami qamkunaqa qallarinkillapa rimaq kaynu nir: 'Qamwanmi mikushanchikllapa, upyashanchikllapa. Chaynulla qammi kalliyllapakunapi yach'achikushayki' nir ima.
Piru payqami nishunqallapa: 'Manami yach'anichu maymantami kankillapa nirmapis. ¡Wakaq tukuyllapa nuqamantaqa mana allinta ruraqkuna!' nir.
"Chaypiraqmi qamkunata waqtaman itakushushanllaparayku kusala mana agwantaypaqta qischakar, qaych'akur kiruykillapamatapis richyachinkillapa, Abrahamta, Isaacta, Jacobuta chaynulla Dyuspa tukuy rimaqninkunata paypa mantakuyninpi kaqta rikar.
Chaqa nortilawmanta runakuna shamunqa, chaynulla surlawmanta, rupay iqamunanlawmanta, rupay chinqananlawmanta ima, Dyuspa mantakuyninpi tar mikunanllapapaqqa.
Piru kanan tyimpukunapi achka runakuna kusana kaqkunaqami, chay tyimpuqa mana imapaqpis sirbinqachu. Chaynulla achka kanan tyimpukuna mana kwintachaypaq kaqkunami, ashwan chay tyimpuqa kusa nishapaqna riqsikanqallapa".
Chaymantami wakin fariseukunapis ch'ar Jesustaqa niran: --Kaymanta lluqshir, riy uklawman. Chaqa gubyirnu Herodesmi wanuchishunayan nir.
Chaynu nitinllapami, payqa niran: --Rir kaynu nir chay surrutaqa willayllapa: 'Rikay. Kananpis, allaqpis dyablupa yarpuyninkunata runakunamanta itakuyani. Chaynulla qishaqkunata allichashaq chaymanta allaq uk diyaqa chaykunata rurar tukchishaqna' niyan nir.
Chaynulla ninkillapapis: 'Jerusalenman nanta riqnumapis chay rurashaytaqa ruraqnu rishaq kanan, allaq, allaq uk diyakaman. Chaqa manari allinchu Dyuspa uk rimaqninqa Jerusalenmanta uklawpi wanunanpaqqa' niyan nir.
"¡Akaw Jerusale'n, Jerusalenmanta runakuna! Dyuspa rimaqninkunatami wanuchinkillapa. Chaynulla Dyus kach'amushan yach'achishuqkunatapis rumillawan sitar wanuchinkillapa. Kwichkaraq tantashuyllapata munaray, imanutaq uk pishqumaqa wawitunta tantala uqllakun chaynu. Piru manami munashaykillapachu.
Chaqa rikayllapari, qamkunalanami kidankillapa. Chaymi nishaykillapa: Mananami rikamankillapanachu qamkuna kaynu nimanaykillapa tyimpu ch'amunankaman: '¡Alabashunllapa Taytanchik Dyuspa shutinpi shamuqtaqa!' nir".

Uk kutimi samana diyapi Jesusqa riran mikuq, mantakuq fariseupa wasinman. Piru wakin fariseukunaqami mananula riparayaqllapa paytaqa.
Yapnin ashwan paypa naypanpi uk saksawan qishaq runa karan.
Chaymi Jesusqa, Moise's mantakushanta yach'ar yach'achikuqkunata, chaynulla fariseukunataqa tapuran kaynu nir: --¿Allinchu kanqa samana diyapi uk qishaqta allichanapaq, manaqachu mana?
Chaynu nitinmi, paykunaqa uyarala kidaranllapa. Chaymi payqa chay qishaqtaqa das kamarla allichar willaran rinanpaqna.
Chaymanta fariseukunataqa niran: --¿Mayqannikillapataq burruykillapa kar, manaqa turuykillapa kar uk quch'aman ratatinqa, samana diya kashanrayku mana das lluqshichinkimanllapa?
Chaynu taputinllapami mana mayqanninlapis imatapis willaranllapachu.
Chaymanta chay inbitakashakuna shumaq samanakunata akrar samaqta rikarqa, Jesusqa kaynu nir willaran:
"Mayqan imanupi wasinpi kidamyintu katin, rinaykipaq inbitashutinqa, amami chay kusa shumaq samanakunapiraq samayta yarpuyllapachu. Chaqa imanupiqa qammanta uk mas kusa runa nisha ch'atinqa,
chay inbitashushallapa chayqa shamur nishunman: 'Qam tayashaykimanta ashuy, kay uk samananpaq' nir. Chiqapta chaynu rurashutinqa riyanki kanqa pinqaypaqtana chay mana shumaq samanapina samaq.
Chayrayku ashwan ama chaynuchu kayllapa. Mayqan inbitashutinllapaqa, mana shumaq samanapi samaskiyllapa, chay inbitashusha chay shamurqa nishunanpaq: 'Amiguy uk mas kusa shumaq samanaman samay' nir. Chayrayku chay wakinkuna misapi taqkunaqa alabashunqallapa.
Chaqa mayqanpis pay yarpuyninllamanta 'Kusana kani' niqkunataqami Tayta Dyusqa mana kwintachanqachu. Nataq mayqanpis kusa karmapis mana kwintachaypaqla tikrakaqtaqami kusa nishapaqna Dyusqa riqsinqa".
Chaynullami niranpis chay inbitasha karan chaytaqa: "Imanupi qarakunaykipaq kar, ama amiguykikunata, uknikikunata, aylluykikunata, kusala imayjun riqsinaykikunalata imaqa, inbitaychu. Chaqa paykunapis-ari qam yupaylla inbitashunqallapa wasinman rinaykipaq. Chaynuqami pagrakasha yupayna kankillapa.
Ashwan, uk fyistata rurarqa, inbitay mana imayjunkunata, mankukunata, kujukunata, syigukunata ima.
Chaynuqami, kusa aligrina kanki kanqa. Chaqa paykunaqari mana qam yupaylla inbitashuyta puytinqallapachu. Piru qamtaqami Dyus kusa allin runapaqna riqsishunqa, Dyusta kasuqkuna maydiya kawsamutinqa".
Chaynu nitinmi, chay misapi samaqkunamanta ukqa kaynu niran Jesustaqa: --¡Kusa shumaqmi kanqa mayqan, Dyuspa mantakuyninpi paywan pulla mikuqqa! nir.
Chaynu nitinmi, Jesusqa niran: "Uk kutimi uk runa achka runakunata inbitaran mikunanllapapaq.
Chaymi mikunanllapapaq ura ch'amutinqa, chay inbitakusha chayqa, uk sirbikuqninta kach'aran chay inbitashankunata kunachinanpaq: 'Shamuyllapa. Tukuymi listuna' nir.
"Piru tukuymi 'Diskulpamayllapa' niran. Punta chayqami niran: 'Chayraqmi uk pachata rantisha kani. Chaymi riyani rikaq. Rugashayki diskulpamay-ari' nir.
"Ukqa niran: 'Sinku yunta turukunatami rantisha kani. Chaymi riyani yuntakur rikaq. Rugashayki diskulpamay-ari' nir.
"Ukqa niran: 'Chayraqmi kasarasha kani. Chaymi mana riyta puytinichu' nir.
"Chaynu nitinqa chay sirbikuq tikrakarqa parlaran chay mantaqnintaqa, chay inbitakashakuna nishantaqa. Chaymanta chay mantaqninqa kusalata piñakur niran chay sirbikuqnintaqa: 'Kananlla waqta kallikunaman, chaynulla chay pwiblupa plasankunaman rir, apamuy kayman mana imayjunkunata, mankukunata, syigukunata, kujukunata ima' nir.
"Chaymanta tardikaqnaqa chay sirbikuqqa niran: 'Taytituy, qam nimashaykinullatami rurashana kani. Piru kanraqmi lugar samananllapapaqqa' nir.
"Chaynu nitinmi, chay mantaqninqa niran: 'Riy chay yatanchikllapa nankunaman. Chaymi tukuyta willay shamur yaykamunqallapa wasiy untanankaman.
Chaqa nishami kani, chay puntata inbitashaykunaqa manana mikunanpaqnachu wasiypiqa' nir".
Chaymantaqa achka runakunami Jesuspa ikinpiqa puriranllapa. Chaymi payqa tikrakar chay runakunataqa niran:
"Mayqan nuqaman shamunar piru ashwan taytantaraq, mamantaraq, warmintaraq, wamrantaraq, uknintaraq, paypa kwirpuntaraq munarqa, mana yach'akuqniykuna kaytaqa puytinllapachu.
Chaynulla mayqantapis nuqapi kriyishanrayku kruspi wanuchinar qischatinllapa manchakur mana nuqallawan purinaqkunaqami, yach'akuqniy kaytaqa mana puytinllapachu.
"Nishushayllapanu, mayqannikillapapis uk atun wasita ruranarqa, ¿manachu puntataqa alli tantyankillaparaq michkatami wasipiqa gastashaq nir?
Chaynu mana tantyar, simintuta rajar chaymanta shachiq qallarir mana tukchitkillapaqa, tukuy asipashunqallapa kushikur.
Kaynumi niyanqallapa: 'Kay runami ruraq qallariran, piru manami tukchiyta puytishachu' nir.
"Manaqa uk mantakuq, uk mantakuqwan maqanakuq rirqa, ¿manachu naypaqtaqa yarpuyanqa: Dyis mil suldaduykunawanqachu binsiyashaq chay binti mil suldaduyjun chaytaqa, nir?
Mana binsiyta puytiq yupay karqa, chay uk mantakuqqa karullapiraq katin, kach'akuyanqa rugakutin shumaqchakananllapapaq.
Chaynullami qamkunamanta mayqannikillapapis naypaqta imaykillapa kaqkunata mana dijarqa, yach'akuqniykuna kaytaqa mana puytinkillapachu.
"Kach'iqami kusala sirbiq. Piru imanupi lampaqyarqa, ¿imanuna qashanqa sirbinqa?
Manami allpata shumaqchananpaq, chaynulla wanulapaqmapis sirbinnachu. Ashwanmi chaynu mana sirbitinqa itakunchikna. Chaymi rinriyjun kaqkunaqa uyakur intrakayllapa".

Romapaq tukuy impwistuta kubrakuqkuna, uchasapakuna ima qimikaranllapa, Jesusta uyakuq.
Kay runakunaraykumi fariseukuna, Moise's mantakushanta yach'ar yach'achikuqkunaqa, jurapar kaynu rimaqllapa Jesuspaqqa: "Kayqami tukuy uchayjun runakunawan tantakar pulla mikunllapa" nir.
Chaynu niyatinllapami Jesusqa kay kumparasyunta parlaran chay rimaqkunataqa kaynu nir:
"Qamkunapa mayqannikillapapis kanman syin uyshaykillapa. Chaymanta chay syin uyshaykillapamantaqa uksitu chinqanman. Chaynu chinqatinqa, ¿manachu chay wakinkunataqa chaylapi dijar rinkimanllapa chay chinqasha chaypaq maskakuq tarinaykillapakaman?
Chaymi nishaykillapa: Ashwan tarirnaqa kusa aligrina riyankillapa kanqa uyshitaykitaqa matanqakurna.
Wasiman ch'arnaqa tukuy aylluykikunata, amiguykikunata tantar niyankillapa kanqa: 'Aligriyashunllapa kananqa, chay uyshayta chinqachisha karay, chaytaqa tarishana kani' nir.
"Chaymi nishaykillapa: Chaynumi unaq syilupi Dyusninchikpis aligriyan, uk runa uchanta dijar payman tikrakatinqa. Chay wakin achka mana uchayjunchu kani niqkunapaqqa mana yaqqa kwintachakanchu. Chaqa paykunaqa ninllapa manari uchayjunnachu kanchikllapa nir.
"Uk warmi dyis qillayniyjun kayar, imanupi ukta chinqachinman. Chaynu chinqachirqa, ¿manachu lamparanta kachkar, wasinta pichar ima manyaqla maskakunman tarinankaman?
Chaymi chay warmiqa, qillayninta tarirnaqa amigankunata, riqsinankunata tantar ninman: 'Aligriyashunllapa, tarishanami kani chay qillayniyta chinqachishaytaqa' nir.
"Chaymi nishaykillapa: Imanutaq kay warmisita qillayninta tarir aligriyan, chaynumi Dyusninchikpa angelninkunapis kusata aligriyan, uk runa uchanta dijar Dyusmanna tikrakatinqa nir".
Jesusqami kay kumparasyuntapis parlakuran: "Uk runami ishkay wamrayjun karan.
Chaymi uk kutiqa chay wamrakaq chayqa taytanta niran: 'Taytay nuqapa partiy kaq irinsyayta qumay' nir. Chaynu nitinqa taytanqa irinsyantaqa ishkantinta wamrankunataqa quran.
"Chaymanta ayka diyakaqmantaqa chay wamrakaq wamranqa, taytan irinsyanta qushanta limpula rantikur, qillaywan riran uklaw nasyunta. Chaynu rirmi chaypiqa munashannulla tar, riqchaq imakunata rantir ima tukchiran qillaynintaqa.
"Chaymanta limpu qillayninta gastar tukchishana katinqa, chay nasyunpiqa allipla mallaq tyimpu karan. Chaymi payqa allipla mallaqpaqna puriran.
Chaynu mallaqnarmi, chay nasyunllamanta uk runaman qimikaran trabajachinanpaq. Chaymi chay runaqa kach'aran kuchikunata michinanpaq.
Piru chay wamraqami kusalata mallaqnashanrayku kuchipa mikunanta mikunatinmapis, mana mayqanpis qararanllapachu imalatapis.
"Chaynu mallaqpaq qischakarmi kaynu nir yarpuran: Taytaypa wasinpimaqami kusa achka sirbikuqkuna unta mikur ima tanllapa. ¡Nataq nuqa-shuypaqa kaypi mallaqpaq wanuyanina!
Dijur taytaypa wasinman tikrakar, taytaytaqa nishaq: 'Taytay, uchakushami kani Dyusmanta, qammantapis.
Chaymi, manana wamraykipaq riqsimanaykipaqqa allinchu kani. Ashwan riqsimay trabajadurnikikunata yupay' nir.
Chaynu nirmi, tikrakaranna taytanmanqa. "Chaymanta wasinman ch'ayatinnaqa, taytanqa largukaqllapi rikar, kusalata llakir kallparan wamrantaqa tariq. Tarirnaqa abrasar muchar saludaran.
Chaymi wamranqa niran: 'Taytay, nuqaqami uchakusha kani Dyusmanta, qammantapis. Chaymi manana wamraykipaq riqsimanaykipaqqa allinchu kani' nir.
"Chaynu nitinmapis, taytanqa sirbikuqninkunata mantaran kaynu nir: 'Kananllami shumaq rach'pata rikar yakachipamayllapa; didunpi surtijata yakachiyllapa, chaynulla llanqichiyllapa ima' niran.
Chaynullami chay runaqa sirbikuqninkunataqa niranpis: 'Kusa mas gurdu animalta apamur wanuchiyllapa, fyistata rurar mikunallapapaq.
Chaqa kay wamraymi wanusha yupayna karan. Nataq kanan-shuypaqa kawsamusha yupayna. Chinqashami karan, tarishanchikllapana kananqa'. Chaynu nirmi fyistata ruraq qallariranllapana.
"Chaykamanmi, chay byijukaq wamranqa ch'akranllapiraq karan. Chaymanta wasinman ch'amuyarnaqa, uyaparan takiqllapata.
Chaymi chay sirbikuqkunamanta ukta qayamur, imatataq chay wasinpiqa rurayanllapa, nir tapuran.
Chaynu taputinmi chay sirbikuqqa niran: 'Wamrakaq ukniki tikrakamur kusa allin ch'amusha katinmi, taytaykiqa animalta wanuchichimashallapa, fyistata rurananpaq' nir.
"Chaynu willatinqami, chay wamraqa alliplata piñakur wasi rurimanqa mana yaykunaranchu. Chaymi taytan lluqshimur rugaran ruriman yaykunanpaq.
Piru chay wamranqami niran: 'Taytay, nuqamaqa michka añutataq sirbishusha kani. Piru chaynu sirbishur, qam munashaykilata ruratiymapis manami uk taksha chibulamatapis qumashaykichu, amiguykunawan fyistakunaypaqqa.
Nataq kay wamrayki qillayninmatapis yanqa warmikunawan tar tukchir, ch'amutin-shuypaqa, ashwan paypaqqa fyistamatapis rurayanki mas gurdulla animalnikita wanuchir ima'.
"Chaynu wamran nitinqa, taytanqa niran: 'Wamray, chaqa qamqa nuqapaqa maydiyapis pullay kankiri. Chaymi tukuy imay kaqkunaqa qampaqna.
Piru kay ukniki tikrakamusha chaypaqqami allin fyistata ruranapaq. Chaqa payqa wanusha yupay chinqasha karan. Piru ashwan kananqa allinta tarishanchik. Chayrayku fyistakuyanchik' nir".

Jesusqami kaytapis parlaran yach'akuqninkunataqa: "Karanmi uk kusala imayjun runa. Paypami kayaq uk runa tukuy imankunata rikaq. Chaymi ukkuna riranllapa amunta willaq, chay kuytakuq runaqa, imaykikunata gastayan nir.
Chaymi chay kusala imayjun runaqa kuytakuqnintaqa qayamur kaynu niran: '¿Imanutaq qampaq willamayanllapa chayqa? Willamay, ima imatataq rurashayki. Chaqa mananari imaykunata rikanaykipaqqa allinchu chay willamashanllapanulla chiqapta imaykunata gastakuyatkiqa'.
"Chaynu nitinqa, chay kuytakuqqa yarpuq ch'urakaran: ¿Imatana kananqa rurashaq mantamaqniy trabajuymanta itakumatinqa? Chaqa manari jwirsaylamapis kanchu ch'akrakunapi trabajanaypaqqa. Chaynulla kusatami pinqakuni limusnakunata mañakunaypaqpis.
Chaynu yarpupakuyarmi chaymantaqa niran: 'Yach'aninami imata rurashaq nirmapis, trabajuymanta itakumatin runakuna wasinpi samachimananpaqqa'.
"Chaynu yarpurmi patrunninta wakin dibiq runakunata qayamuran. Chaymantaqa punta ch'asha chaytaqa niran: '¿Michkatataq patrunniytaqa dibiyanki?'.
Chay runaqa niran: 'Syin butija asaytitami dibiyani'. Chaynu nitinqa, chay kuytakuqqa niran: 'Kaypimi risibuyki. Samar sinkwintalapaqna ruray risibuykitaqa'.
Chaynu nirnaqa chaymanta uktana tapuran kaynu nir: 'Qamqa, ¿michkatataq dibiyanki?' Kayqami niran: 'Syin kustal trigutami dibiyani' nir. Chaymi chaytapis niran: 'Kaypi risibuykiqa. Samar ruray uchinta kustalpaqlana risibuykitaqa'.
"Chaynu tukutinmi, chay mantakuqninqa yach'aran chay imankunata kuytaq runaqashi kusala bibu karan imata rurananpaqpis nir. Chaymi nishaykillapa: Chiqapta Dyuspi mana kriyiqkunaqa, paykunapalla imankunata rurananpaqqa allipta rurayta yach'anllapari, Dyuspi kriyiqkuna imankunata rurananllapamantaqa.
"Piru kay pachapi, chay tukukaq qillaynikillapata yanqalla gastanaykillapamantaqa, ashwan ukkunata yanapayllapa, paykunapis amiguykillapana kar Dyusta kasunanllapapaq. Chayna maydiya chay qillaynikillapa tukukatinqa Dyusninchikna pullakushutinllapa pay kayashanpi, tukuy tyimpu kawsanaykillapapaq.
"Chaynulla nishaykillapapis: Mayqanpis mana imanu tukur, tantyarkaqlapi allinta imatapis rikarqa, achka kaqpimapis chaynulla kanqa. Nataq tantyarkaqlapi imanu tukur, imatapis mana allinta rikarqa, achka kaqpipis chaynulla kanqa.
Chayrayku kay pachapi yanqa imankunata mana shumaq allinta rikatkillapaqa, ¿mayqannari kunfyashunqallapa Dyuspa chiqap shumaq imankunapaqmaqa?
Ukkunapata mana allinta imankunatapis rikatkillapaqa, ¿mayqanna kunfyar qushunqallapa qamkunapa imaykikuna kananpaq kaqtaqa?
"Chaymi nini, manami mayqan sirbikuqpis ishkay runata chay kutilla sirbiytaqa puytinchu. Chaqa uknintami munayanqa, nataq ukninta-shuypaqa ch'iqniyanqa. Manaqa ukninta allinta rikayanqa, nataq ukninta-shuypaqa musyayanqa. Chaynulla manami allinchu Dyusninchikta sirbiyar chay kutilla qillayninchiklapaq chaynulla wakin imanchikkunalapaq yarpur kawsanapaqqa".
Fariseukunami qillayta kusalata munapakuq karan. Chaymi Jesu's chaynu rimatin uyakurllapaqa, burlakar asiparanllapa.
Piru Jesusqami niran: "Qamkunami runakunapa naypanpiqa kusa runa nishunanllapalapaq imatapis rurankillapa. Nataq Dyusqami riqsishunllapa shunquykillapapi imanu kankillapa nirmapis. Chaqa runakuna kusa ima kani nitinllapaqa, Dyusqa mana allinpaqchu riqsin nir.
"Dyusninchikpa rimaqninkuna chaynulla Dyus nitin Moise's mantakushankuna imaqa, Juan shamunankaman Dyuspaqqa intrachikuranllapa. Nataq chaymanta-pachaqa imanumi Dyus mantakuyashanman yaykuyta puytinchik nir yach'achikunillapa. Chaymi Dyus mantakuyashanmanqa tukuyla imanullapis yaykuyta kamanllapa.
"Piru chaynu nishutiyllapaqa amami yarpunkillapachu, Dyus nitin Moise's mantakushankunaqami manana kumplikayanqanachu nirqa. Ashwanmi syiluwan, pacha tukukatinmapis, Dyus nitin Moise's mantakushanqa tukuyla kumplikanqa.
"Chaqa nishaynumiri mayqan runapis warminta dijar ukwan kasararqa, kusala saqratana uchakuyan. Chaynulla mayqanpis chay itakukasha warmiwan kasaraqpis kusala saqratana uchakuyan.
"Karanmi uk runa kusala imayjun. Paymi kusala ch'aniyjun rach'pakunata mudakuq, chaynulla waran waran kusala shumaq fyistakunata rurar, kusalata mikuqllapa ima.
Chaynullami karanpis uk runa mana imayjun La'zaro shutiq. Paypa kwirpunmi qiri intiru karan. Chaymi, chay kusala imayjunpa punkunlapi takuq.
Kay mana imayjun runitumi, kusalata mallaqnashanrayku, chay kusala imayjunpa mikunan ratashanlawanmapis untachikunayaran. Chaynulla allqukunamapismi chay runapa qirintaqa qimikar llaqwaq.
"Chaymantami chay mana imayjun runituqa wanuranna. Chaymi angelkunaqa aparan Abrahamwan pulla kananpaq Dyuspa luryanpina. Chaynullami chay kusa imayjun kaqpis wanuranna. Chaymanta pamparanllapa.
Chayna chay kusa imayjun runa infyirnupi qischakayarqa, syiluman chapakur, unaq maypi rikaran Abraham Lazaruta qichqakusha taqta.
Chaymi kaynu nir qaych'akuran: '¡Taytay Abraham, llakipamastuy-ari! Kach'amuy Lazaruta didunpa puntitanta yakupi nuyuchir, qalluyta nuyuchinanpaq. Chaqa kay ninapimi kusata qischakayani' nir.
"Piru Abrahamqa niran: 'Wamrituy yarpuy-ari qam kawsayatkillaqa mana imaykipis faltashuranchu. Nataq La'zaro-shuypaqa qischakaq. Kananqami payta kaypi kunsulanllapa. Nataq qamqa qischakayankina.
Chaynullami nuqanchikkunataqa uk kusala manchaypaq raqra chiqanchamayanchikllapa. Chaynu katinmi kaymanta, qamkuna kayashaykillapaman pasanarmapis mana puytinllapachu. Chaynulla qamkuna kayashaykillapamanta kaymanpis mana pasamuyta puytinllapachu' nir.
"Chaymi chay kusa imayjunqa niran: 'Chaynu katinqa rugashaykiri Taytay Abraham, Lazaruta kach'anaykipaq taytaypa wasinman.
Chaqa chaypimi kan sinku irmanuykuna. Chayna paykunata willatin ama shamunanpaqchu kay lugarman qischakaqqa' nir.
"Abrahamqa niran: 'Paykunaqami Moise's iskribishankunata, chaynulla Dyuspa rimaqninkuna iskribishankunata ima liyirna intrakar kasunqallapa'.
"Nataq chay kusa imayjun runaqa niran: 'Chiqaptami ninki Taytituy Abraham. Piru uk wanusha kawsamur, paykunaman rikaritinqami paykunaqa Dyuspina kriyiyanqallapa' nir.
"Piru Abrahamqa niran: 'Moise's iskribishanta, chaynulla Dyuspa rimaqninkuna iskribishanta mana kasurqa, manami kriyinqallapachu michka uk wanusha kawsamur paykunaman rikaritinmapis' nir".

Jesusqa yach'akuqninkunata niran: "Maydiyapismi chay uchakuchikuqqa kayanqalla. Piru ¡imananqaraq, runa masinta uchakuchiqqa!
Chaynu tukuq runataqami kusala allin kanqa kunkanpi marayta watar mar yakuman itakunanllapapaq, chay nuqapi chayraq kriyiqkunata uchakuchinanmantaqa.
Chayrayku qamkunamaqa kuytakayllapa. Imanupi ukniki uchakutinqa, anyay. Chaynu willatki, shamur pirdunamay nishutinqa, pirdunay.
Chaymi ukniki qamta mana allinta rurashur uk diyalapi michka syiti kuti uchakur, chaymanta syiti kuti shamur qammantami uchakusha kani nishutinqa, pirdunay".
Jesuspa yach'akuqninkunaqami, kaynu nir mañakuranllapa: --Taytituy, yanapamayllapa masta qampi kriyinayllapapaq.
Chaynu nitinllapami, Jesusqa niran paykunataqa: --Imanutaq chay mustasa qirupa simillitanmaqa kusa llampitu, chaynu pitilamatapis allita Dyuspi kriyir, kaypi qiru shayan chayta 'Rir mar yakupi shay' nitkillapaqa, rinman.
"Qamkunapa kanman uk sirbikuqnikillapa. Chaymanta chay sirbikuqqa rinman michikuq manaqa yapukuq. Chaymanta ch'amutinnaqa ¿mayqannikillapataq ninkimanllapa: 'Yaykamur taytituy mikuy' nirqa?
¡Manami! Ashwan niyankillapa kanqa: 'Yaykamur mikunayta rurar qaramay, upyachimay nuqataraq. Chaymantana qamqa mikunki upyankimapis' nir.
Chaynu imata ruratinpis, sirbikuqnikillapataqa mana 'Payji' niyankillapalamapischu kanqa imapaqpis.
"Chaynu chay sirbikuq yupay qamkunapis, Dyus nishushanllapata rurar tukchishana karmapis, ashwan niyllapa Dyustaqa: 'Nuqakunaqami, mana sirbiq sirbikuqnikichu kanillapa. Chaqa mastaqachu imatapis rurashama katiyllapa, chay ruranayllapapaq karan chaymantaqa' nir".
Jerusalenman riqnuqa Jesusqa pasaran Samariapa, Galileapa lugarninkunata.
Chaynu riyarqa uk pwiblituman ch'aran. Chaypimi, dyis ismuyaq runakuna Jesustaqa tariq shamuranllapa. Piru wakaqllapi kidaranllapa Jesusmantaqa.
Chaymi kaynu nir qaych'akuranllapa: --¡Yach'achikuq Tayta Jesu's, llakipamastuyllapari! nir.
Chaynu nitinllapa, Jesu's paykunata rikarqa, niran: --Rir kurakunaman ch'ayllapa, paykuna yach'ananpaq alliyashaykillapana nir. Chaynu Jesu's nitinqa, nanta riqnula alliyaranllapana.
Chaynu alliyatinllapanaqa, chay paykunamanta uk runaqa, chay riyashanlamanta ashwan tikrakamuran kusa jwirtita rimar Dyusta alabaqnuna.
Jesusman ch'arqa, naypanlapi qunqurikur pachaman pukch'irar payji niran. Kay runaqami Samariamanta karan.
Chaymi Jesusqa niran: --¿Manachu chay dyis qishaqkunaqa tukuynikillapa alliyaraykillapa? ¿Chaqa maypitaq chay wakin nwibi runakunaqa?
¿Kay furastiru runalachu, Dyusta payji ninanpaqqa, intrakasha?
Chaynu nirnaqa, chay alliyasha runataqa niran: --Sharir riyna. Kriyishaykiraykumi alliyashaykina, nir.
Chay fariseo runakunaqami Jesustaqa tapuran, maydiyashi Dyuspa mantakuyninqa ch'amuyanqa, nir. Chaymi taputinllapaqa, payqa niran: --Dyuspa mantakuyninqami mana kwintata qukayatkillapa ch'amunqa.
Chaymi mana mayqanpis ninqachu: 'Kaypina mantakuqqa', manaqa 'Wakpina' nirqa. Chaqa mana kwintata qukayankillapachu. Ashwanmi, Dyuspa mantakuyninqa qamkunawanna.
Chaynu nirqa, yach'akuqninkunataqa, niran: "Qamkunapaqqami ch'amunqa uk diya. Chaymi qamkunaqa chay diyakunapiqa Dyusmanta Shamuq Runata alliplata rikanankillapa uk kutilamapis. Piru manami rikankillapachu.
Chaymi wakin runakunaqa ninqallapa: 'Kaypimi Dyusmanta Shamuq Runaqa' nir. Ukkuna-shuypaqa ninqallapa: 'Wakpimi' nir. Piru qamkunaqa chaynu nishutinllapamapis, ama kriyinkillapachu.
Chaqa Dyusmanta Shamuq Runa tikrakamurqami, kusa shutilla rikarimunqa, imanuch'i rilampamaqa uklawmanta uklawkaman intirula llipyalla achkirachikun, chay yupaymi kanqa.
Piru naypaqtaqami alliplata qischanqallaparaq. Chaynulla kusa ch'iqnikasha ima kanqa.
"Chaynu rurayatinllapamapis chaymantaqa, imanuch'i Noepa tyimpunpi pasaran, chaynumi pasanqa Dyusmanta Shamuq Runa tikrakamutinqa.
Chay Noepa tyimpunpiqami runakunaqa mikuqllapa, upyaqllapa, kasaraqllapa chaynulla kasarachikuqllapa ima. Piru chaymanta Noe' wampuq wasiman yaykutin, allipla saqra tamya shamur untaran tukuy pachapi. Chaymi yaku untatinqa, tukuyla runakuna wanur tukukaranllapa.
Chaynulla Lotpa tyimpunpipis pasaran. Runakunaqa mikuqllapa, upyaqllapa, rantiqllapa, rantikuqllapa, tarpukuqllapa, wasikunatapis rurar taqllapa ima.
Piru chaymanta Lot chay Sodoma pwiblumanta lluqshitinqa, unaq syilumanta ninawan asufri ishkimutin, tukuy wakin runakunaqa wanur tukukaranllapa.
Chaynumi Dyusmanta Shamuq Runa tikrakamutinpis pasanqa.
"Chaymi nishaykillapa: Mayqanpis uk wasipa ananpi karmapis amami ishkimunqachu, imanta lluqshichinanpaq nirqa. Chaynulla, mayqanpis ch'akranpi karqa amami wasinman rinqachu.
Chaqa yarpuyllapari, Lotpa warminpaq.
Chaymi nini, imanupis bidanta washanaqqa, ashwan wanunqa tukuy tyimpupaqna. Nataq kay bidapi Dyusrayku wanuqkuna-shuypaqa, ashwan tukuy tyimpu kawsananpaqna kayanqa.
"Nishaykillapapis: Uk tuta ishkay uqllanakusha punuyatinllapamapis, ukninta apar, ukninta-shuypaqa dijanqa.
Chaynullami ishkay warmikuna kutakuyatinpis, ukninta apar, ukninta-shuypaqa dijanqa.
[Ishkay runakuna ch'akrapi katinpis, ukta apar, uktaqa dijayanqa]".
Chaynu nitinqa, paykunaqa tapuranllapa Jesustaqa: --¿Maypitaq Taytituy chaynuqa kanqa? nir. Jesusqa paykunataqa, niran: --Maypich'i wanusha katin, chaypimi tantakanqa shinkukuna. Chaymi yach'ankillapa maypimi chayqa kanqa nirmapis.

Jesusmi kay kumparasyuntapis parlar intrachikuran, paykuna maydiyapis ama disanimakurchu Dyusman mañakunanllapapaq.
Niranmi: "Uk pwiblupimi karan uk jwis. Paymi Dyusta mana manchar, runakunamatapis mana rispitaqchu.
Chaynullami chay pwiblupiqa kaqpis uk byuda warmi. Paymi uk prublimayjun kaq. Chaymi jwisman rir mañakuran, chay kuntraqninwan arriglachinanpaq.
Piru chay jwisqami waran waran ritinmapis mana kasuqchu chay warmitaqa. Chaymantaqami yarpur niran: Nuqa, Dyusta mana kasunichu. Chaynulla runakunatapis mana rispitanichu.
Piru chaynu katiymapis kay warmisita qillakachimayan. Chayraykumi paytaqa yanapashaq amana mas shamur qillakachimananpaqnachu nir".
Chaynullami Amitunchikqa niranpis: "Mana allin jwis chaynuta ruratinqa,
ashwan ¿Dyusninchikmaqachu mana kasuyanqa chay paypa kaqninkunata unaqpis, tutapis paypaq llakir mañakutinqa? ¿Yarakuchiyanqaraqchu?
Nishaykillapapis: Manami yarakuchirchu yanapar washayanqa. ¿Piru Dyusmanta Shamuq Runa shamurqachu, mayqanllataqa tariyanqaraq kriyiqta? nir".
Chaymantami Jesusqa uk kumparasyunta rurar tukuy chaypi kaqkunataqa intrachiran. Chaqa chaypi kaqkunamanta wakinqami, mana uchayjun yupay tukur ukkunataqa mana kwintachaqchu.
Chaymi niran: "Ishkay runami riranllapa Dyusta adurananllapa wasiman mañakuq. Ukqami karan fariseo; nataq ukqa Romapaq impwistuta kubrakuq.
Chay fariseuqami shasha kaynu niyaran paylla alabakar: 'Tayta Dyus, nuqaqami payji nishuni mana chay wakinkuna yupay kashayrayku. Chaqa wakinkunami suwakuqkuna, malukuna, ukwan ukwan punuqkuna ima. Chaynulla nuqaqa manami kay impwistuta kubrakuq runa yupaychu kanipis.
Nuqami ayunani simanapaq ishkay kuti. Chaynulla dyis parti ganashaymanta ukta qushuni' nir ima.
"Piru chay impwistuta kubrakuq-shuypaqa karukaqlapi sharan. Chaymi mana syilumanmapis chapakunayaqchu. Ashwanmi malay nir yarpur qasqunta takar niyaran: '¡Tayta Dyus llakipamay-ari! ¡Nuqami chiqap uchayjun kani!' nir.
"Chaymi nuqaqa nishaykillapa: Kay impwistuta kubrakuqqami, wasinmanqa tikrakaran, Dyus uchankunamanta pirdunar llakipashana katin. Nataq fariseo-shuypaqa mana. Chaqa mayqan kusa kani niqtaqa, mana kusapaqchu Dyusqa riqsin. Ashwan mana kusa kani niqtaqa, maydiyaqa kusa nishapaqna riqsinqa".
Chaymantami Jesusmanqa wamritukunata aparanllapa bindisinanpaq. Piru chay yach'akuqninkuna chaynu wamritukunata apaqta rikarqa, chay apaqkunataqa anyaq ch'urakaranllapa.
Chaymi Jesusqa paykunata qayar, kaynu niran: --¡Ama arkarchu, dijay nuqaman shamunqa wamritukunaqa! Chaqa Dyus mantakuyashanqami kay wamritukuna yupay mana kwintachaypaq kaqkunalapaq.
Chiqaptami nishaykillapa: Dyus mantakuyashanman yaykunaqkunaqami kay wamritukuna yupay kanqallapa. Chaqa mana chaynu karqami Dyus mantakuyashanmanqa mana yaykunqallapachu nir.
Uk mantakuqmi Jesusta tapuran kaynu nir: --Kusa allinla Yach'achikuq Taytituy, ¿imatataq rurayman, tukuy tyimpupaqna kawsanaypaqqa? nir.
Chaymi Jesusqa niran: --¿Imapaqtaq kusa allin nimanki? Allinla kaqqami kan ukla. Payqami Taytay Dyus.
Chaqa qamqami yach'ankina, Dyus tukuy mantakushankunataqa. Chaypiqami nin: 'Ama uk uk warmiwan punuychu; ama wanuchikuychu; ama suwakuychu; ama uknikipaq llullakur rimaychu chaynulla taytaykita, mamaykita kasuy' nir.
Chaynu nitinmi, chay runaqa niran: --Tukuy chaykunataqami takshaymanta-pacha rurashana kani nir.
Chaynu nitin uyarmi, Jesusqa niran: --Uksitumi faltashuyanraq ruranaykipaqqa: Rir, tukuy imayki kaqta rantikur qillaynikitaqa mana imayjun kaqkunata quy. Chaynuqami unaq syilupiqa mana tukukaq imaykitana tarikunki. Piru chay nishushayta rurarnaqami, shamutki nuqawanna rishun nir.
Piru chaynu Jesu's nitin uyaparqami, kusalata llakiran. Chaqa kusala imayjun-ari karan.
Chaynuta rikarmi, Jesusqa niran: --¡Kusa trabajusuraq kanqa chay kusala imayjun kaqkuna, Dyus mantakuyashanman yaykunanpaqqa!
Ashwanmi chay kusala imayjunkuna, Dyus mantakuyashanman dasla yaykunanmantaqa, uk kamillu dasla pasayta puytinman uk awjapa uch'kitunta nir.
Chaymi uyakuqkunaqa, tapuran Jesustaqa: --Chaynu katinqa ¿pitaq washakayta puytiyanqa? nir.
Chaynu nitinmi Jesusqa niran: --Runakunapaq mana ruraypaq kaqkunamapismi, Dyuspaqqa imapis ruraypaq nir.
Chaynu nitinmi Pedruqa niran: --Taytituy, nuqakunamaqami tantar imayllapakunata dijashana, qamwanna purinillapa.
Chaynu nitinmi, payqa niran: --Chiqaptami nishaykillapa: Mayqanpis Dyuspa mantakuyninrayku, wasinta, warminta, ukninkunata, taytankunata, wamrankunata dijaqkunaqami,
kay pachapiqa kusala achkatana aypanqallapa chay dijashanllapamantaqa. Nataq maydiya-shuypaqa tukuy tyimpupaq kawsaytana aypanqallapa.
Jesusqami dusi yach'akuqninkunata wakaqlaman qayar kaynu niran: "Kananqami rishunllapana Jerusalenman. Chaynuqami Dyuspa unay rimaqninkuna, Dyusmanta Shamuq Runapaq iskribishanllapakunaqa, kumplikanqa.
Chaqa paytaqami mana Israelmanta runakunamanna qukunqallapa. Chaymi paykunaqa kusalata burlakanqallapa, jurapanqallapa, tuqapanqallapa ima.
Chaymanta-shuypaqa wipyasha imana karqa wanuchinqallapa. Piru kimsa diyamantaqami qashan kawsamunqa".
Chaynu Jesu's nitinmapis, yach'akuqninkunaqa mana intrakaranllapachu. Chaynulla manami yach'aranllapapischu imapaqmi willayan nirmapis. Chaqa paykunapaqqami mana intrakaypaqchu karan.
Jerico' pwiblupa shipchanpina Jesu's katinqa, uk syigu runa limusnata mañakur nanpa yatalanpi tayaran.
Chaymanta kusa achka runa pasaqta syintirqa, tapukuran imataq pasayan nir.
Chaymi willaranllapa Nazaretmanta Jesu's chayta pasayan nir.
Chayraykumi chay syigu runaqa jwirtita kaynu niran: --¡Davidpa ayllun Jesu's, llakipamastuy-ari! nir.
Chaynu nitinmi naypaqta riqkunaqa anyaranllapa uyarananpaq. Piru payqami, ashwan mas jwirtita qaych'akuran kaynu nir: --¡Davidpa ayllun, llakipamastuy-ari! nir.
Chaymi Jesusqa, das shar kach'akuran payman apananllapapaq. Ch'atinnaqa, Jesusqa tapuran:
--¿Imatataq qampaq ruranayta munayanki? nir. Chay syigu runaqa niran: --Taytituy, rikakuytami munayani nir.
Jesusqa niran: --¡Rikakuynari! Chaqa kriyishaykiraykumi alliyashaykina nir.
Chaynu nitinmi, chay kutilla rikakuranna. Chaymi Jesuspa pullanna riran Dyusta alabaqnu. Chayta rikarmi Dyustaqa tukuyla alabaranllapa.

Jesusqami Jerico' pwibluman ch'arqa, ch'aypinta pasayaranna.
Chaypiqami taq uk kusala imayjun runa Zaqueo shutiq. Paymi Romapaq impwistuta kubrakuqkunapaqa mantaqnin karan.
Kay Zaqueuqami kusalata Jesusta riqsiyta munayaran. Piru payqami kusa takshala kar, chaynulla kusala achka runakuna kashanrayku mana rikaytaqa puytiyaranchu.
Chaymi, rikananpaqqa Jesu's riyashanlawman kusata kallpar rir, unaq qiruman iqaran.
Chaymanta Jesu's qirupa ch'akinta pasayarqa, unaqman chapakur Zaqueuta rikarqa, niran: --Zaqueo, utqar ishkimuy. Chaqa kananmi wasikipi samayani nir.
Chaynu nitinqa, Zaqueuqa chay kutilla ishkimur, kusa aligrila Jesustaqa wasinman aparan.
Chayta rikarmi, Jesuspaqqa kusata runakunaqa rimapakuq qallariranllapa: "Uchasapa runapa wasinman risha samaq" nir.
Chaynu niyatinllapaqa, Zaqueuqa sharir Jesustaqa niran: --¡Taytituy!, mana imayjunkunataqa tukuy imay kaqmanta lamtarta qushaq. Chaynulla mayqanta ingañar imanta suwasha karpis, kwatru kuti masta qushaq nir.
Jesusqa niran: --Kay runapismi Abrahampa ayllunmanta kashanrayku, kay wasipi kaqkuna washakananpaq uraqa ch'amushana.
Chaqa Dyusmanta Shamuq Runaqami shamusha uchanllaparayku chinqasha kaqkunata maskar washananpaqna.
Chaynu Jesu's nitin runakuna uyaparmi yarpuranllapa, Dyus mantakunanpaqqami manana maychu nir. Chaymi Jerusalenman shipchayarnaqa payqa uk kumparasyunta parlaran,
kaynu nir: "Uk kusa riqsikasha ayllumantami karan uk runa. Chaymi payqa uk kutiqa kusa karu may nasyunman riran numratinllapa tikrakamurqa pwiblunpina mantakunanpaq.
Piru manaraq riyarqami, dyis sirbikuqninkunata qayamur, tukuyninta achka qillayta qur, niran: 'Nuqa tikrakamunaykamanqa kay qillayniykunawanqa nigusyuta ruraskinkillapa' nir.
"Nataq chay pwiblunmanta runakunaqami paytaqa ch'iqniqllapa. Chaymi ikintaqa kach'akuranllapa ninanllapapaq: 'Kay runataqa mana munayanillapachu mantaqniyllapa kananpaqqa' nir.
"Piru chaynu kach'akutinllapamapis, paytaqa numraranllapana mantakuq kananpaq. Chaymanta pwibluman tikrakamurnaqa, kach'akuran chay sirbikuqninkunata qayamunanllapapaq. Chayna tapunanpaq, chay qillayninta qushushayllapataqa, kada runa michkatataq ganachishaykillapa nir.
"Chayna punta chayta taputinqa, niran: 'Taytituy, qillaynikiqami dyis kuti masta ganasha' nir.
Chaynu nitinqa, chay mantakuqninqa niran: 'Allinpi. Qamqami kusa allin sirbikuq kanki. Chaynu chay pitila kaqpi kusa allin karanta rurashaykiraykumi ashwan dyis pwiblukunata mantanaykipaqna numrashayki' nir.
"Chaymantaqa uk sirbikuqpis qimikarqa kaynu niran: 'Taytituy, qillaynikiqami ganasha sinku kuti masta' nir.
Chaymi mantaqninqa paytapis niran: 'Qamtapis sinku pwiblukunata mantanaykipaqna numrashayki' nir.
"Piru uk qimikar-shuypaqa kaynu niran: 'Taytituy, kaypimi qillaynikiqa. Ch'uraraymi uk pañulapi watar.
Chaqa manchakuraymi, kusala marraju kashaykirayku mana tarpukushaykimanta kusichakunki, chaynulla mana shikwakushaykikunamanta tantakunki nir, yach'ashayrayku'.
Chaynu nitinqa, mantaqninqa niran: 'Mana allin sirbikuq, qam rimashaykillawan rikashur yach'ani, imanumi kanki nirmapis. Chaqa chaynu nuqa marraju kani nir, chaynulla mana tarpukushaymanta kusichakuni, mana shikwakushaymanta tantakuni nir yach'arqa,
¿Imapaqtaq bankuman mana aparayki qillayniyqa ganaskinanpaq? Chaynuqami ashwan tikrakamurqa ganashanwanna aypanayta'.
"Chaynu nirqa, wakin runakuna chaypi kaqkunataqa niran: 'Chay runataqa qillayniyta kitar quyllapa, chay dyis kuti masta ganachisha chayta' nir.
Chaymi paykunaqa niranllapa: '¡Piru Taytituy, payqa dyis kuti mas qillayniyjunna!'
"Chaynu nitinllapami mantakuqqa niran: 'Nishaykillapa: Chay mayqanch'i allinta rurashanrayku, imayjun kaqtaqami masta qushaq. Piru chay mana allinta rurashanrayku mana imayjun kaqtaqami, pitila kaqninmatapis limpula kitashaq.
Chaynulla mana mantakunayta munar ch'iqnimaqkunata-shuypaqa, kayman apamur naypaypi wanuchiyllapa' nir".
Kaykunata nirqami, Jesusqa riranna Jerusalenmanqa.
Chaymanta, chay Olivos sirkapa yatan Betfagiman, chaynulla Betania pwibluman yaqqa ch'ashana karqa, kach'akuran ishkay yach'akuqninkunata,
kaynu nir: --Riyllapa, wak naypanchikpi pwiblitu kan chayman. Chayman ch'arqami, tarinkillapa uk burru wataraqta. Chay burrupiqami manaraq mayqanpis tasharaqchu. Chayta kach'ar apamuyllapa.
Nataq, mayqan '¿Imapaqtaq burruta kach'ayankillapa?' nishutinllapaqa, niyllapa 'Taytanchikmi ministiyan' nir.
Chaynu nitinqa, yach'akuqninkunaqa riranllapa. Chaynu rirllapaqa, imanuch'i Jesu's nisha karan chaynulla burrutaqa wataraqta tariranllapa.
Burruta kach'ayatinllapanaqa amunkunaqa rikarimur kaynu nir tapuranllapa: --¿Imapaqtaq burruta kach'ayankillapa? nir.
Chaynu nitinqa paykunaqa niranllapa: --Taytitunchikmi ministiyan nir.
Chaynu nirnaqami, rach'pankunata burrupa ananman ch'urar aparanllapa Jesusman. Ch'achirnaqa, chay burritupa ananpina tachiranllapa.
Chaymi chaynu Jesu's burrupa anan ritinqa, runakunaqa naypanta riranllapa rach'pankunata ch'ukir ima. Chaylatami burruqa riran.
Chaynu riyar chay Olivos sirkapa urayninman shipchayatinllapanaqa, tukuyla kriyiqkunaqa kusalata aligriyaranllapa. Chaymi kusa jwirtita rimaq qallariranllapa tukuy milagrukunata rurashanpaq yarpur ima.
Kaynumiri niyaqllapa: "¡Biba biba! ¡Kusa alabakashami kanqa gubyirnunchik, Taytanchik Dyuspa shutinpi shamuqqa! ¡Unaq syilupipis aligriyanqallapa! ¡Kusa shumaqtami alabanqallapa Dyusninchiktaqa!" nir.
Chaymi wakin fariseo runakuna chaypi uyakuqkunaqa, kaynu niranllapa Jesustaqa: --Yach'achikuq Taytituy, yach'akuqnikikunata anyar uyarachiy nir.
Chaynu nitinqa, Jesusqa niran: --Qamkunata willashaykillapa, kay runakuna upallatinllapaqami ashwan rumikunamapis qaych'akunqallapa nir.
Chaymanta Jerusale'n yatanmanna ch'ar chay pwibluta rikarnaqa, Jesusqa chay pwiblurayku waqaq qallariran
kaynu nir: "¡Jerusalenmanta runakuna! Kusa allinch'i kanman qamkuna kay diyapi kwintata qukanaykipaq, nuqami shamusha kani yanapashuq, shumaqta kawsanaykillapapaq nir. Piru chaypaqqami mana kwintata qukankillapachu.
Ay, qamkunapaqqami kanqa allipla saqra diyakuna. Chaymi kuntraykikunaqa shamur, wakmanta kaymanta arkar kurralashurllapa ima, limpu wanuchir tukchishunqallapa.
Tukuyla Jerusale'n pwiblupi kaqkunaqa, tukukanqallapa. Chaypiqami, mana uk rumi, uk rumipa ananlapimapis llutakashaqa kidanqachu. Chaqa qamkunaqa, Dyus washashuqllapa shamutinpis, mana kasushaykillapachu".
Chaymanta Jesusqa, Dyusta adurananllapa wasiman yaykur, chay ruripi rantikuqkunata, [rantiqkunata] itakuq ch'urakaran,
kaynu nir: "Dyus nitin iskribikashakunapiqami nin: 'Wasiyqami nuqaman mañakunanllapalapaq wasi kanqa' nir. Piru qamkunaqami suwakuqkunapa mach'ayninpaqna tikrashaykillapa" nir.
Jesusqami waran waran, Dyusta adurananllapa wasipi yach'achikuq. Piru chay kurakunapa mantaqninkuna, Moise's mantakushanta yach'ar yach'achikuqkuna, chaynulla wakin karguyjun runakunapis, yarpuranllapa imanullapis Jesustaqa wanuchinanllapapaq.
Piru manami imanupis wanuchiyta puytiranllapachu. Chaqa tukuyla runakunami Jesu's yach'achikutinqa kusa qasillala uyakuyaranllapa.

Uk diyapimi, Jesusqa Dyusta adurananllapa wasipi Dyuspa shumaq rimayninta imanu washakananllapapaq nir runakunataqa yach'achiyaran. Chaymantami, ch'aranllapa kurakunapa mantaqninkuna, Moise's mantakushanta yach'ar yach'achikuqkuna, ruku mantakuqkuna ima.
Chaymi kaynu nir tapuranllapa: --¡Willamayllapa! ¿Mayqan mantashutintaq tukuy chaykunata rurankiqa?
Chaymi Jesusqa niran: --¡Ma nuqapis tapushutiyllapa, willamayllapa!
¿Mayqantaq Shutichikuq Juantaqa kach'amuran shutichikunanpaqqa? ¿Dyus, manaqachu runakunala?
Chaynu nitinmi, paynin paynin willanakur kaynu ninakuyaqllapa: " 'Dyusmi kach'amuran' niytaqa manami puytinchikllapachu. Chaqa, chaynu nishallapaqa '¿Imapaqtaq mana kriyiraykillapa?' nimashunllapa.
Chaynulla manami 'Runakunala' niytapis puytinchikllapachu. Chaynu nishallapaqami, runakuna rumillawan sitar wanuchimachuwanllapa. Chaqa chiqaptari yarpunllapa: Juanqa Dyuspa rimaqnin karan nir".
Chaymi paykunaqa niranllapa: --Manami yach'anillapachu mayqan kach'amuran nirmapis.
Jesuspis paykunataqa niran: --Chayqa nuqapis manami willashaykillapachu, mayqan mantamatinmi tukuy kaykunata rurani nirmapis.
Chaymantaqa tukuy runakunata kay kumparasyunta parlaq qallariran: "Uk runami ch'akranpi ubata tarpuran. Chaymantaqa ayka runakunata trabajananpaq arrintar riran largu mayta, mana das tikrakamuqchu.
Chaymanta kusicha tyimpu ch'amutinqa, chay ch'akrapa amunqa kach'amuran uk sirbikuqninta, chay kusichakushanmanta paypaq kaq partinta qunanllapapaq. Piru ashwan chay ch'akrapi trabajaqkunaqami chay sirbikuqtaqa aypar kusalata maqar ima mana imatapis qurchu qatich'aranllapa.
"Chaymantaqa qashan kach'amuran uk sirbikuqninta. Piru chaytapis, chay ch'akrapi trabajaqkunaqa maqar, jurapar ima mana imatapis qurchu qatich'aranllapa.
Qashan uk sirbikuqninta kach'amuran. Piru chaytapis chaynullata rurar lisyar ima ch'akramantaqa itakuranllapa.
"Chaynu chay sirbikuqninkunata rurar mana kasutinqa, chay ch'akrapa amunqa niran: '¿Imanashaqna kananqa? Kusala munashay wamraytana kach'ashaq dijur. Ichapis rispitar kasunmanllapa' nir.
"Chayna wamranta kach'atin, chay ch'akrapi trabajaqkuna rikarqa, ninakuranllapa: 'Wakmi kay pachataqa irinsyanpaq aypayanqa. ¡Ashwan wanuchishunllapa nuqanchikkunana kay ch'akrawanqa kidanallapapaq!' nir.
Chaynu nirllapa ch'akramantaqa urqur, wanuchiranllapa". Chaynu kumparasyunta rurarqa Jesusqa kaynu niran: --Chay ch'akrapa amun shamurqa, chay ch'akrapi kaqkunawanqa, ¿imatataq rurayanqa nir yarpunkillapa qamkunaqa?
Chaqa chay ch'akrapi kaqkunataqa rir limpu wanuchir ukkunatana quyanqa chay pachantaqa. Chaynu Jesu's nitinmi niranllapa: --¡Manami chaynuqa kanqachu! nir.
Chaynu nitinllapaqa, kusata paykunataqa chapar Jesusqa niran: --Mana chaynu katinqa, ¿ima nishaq nirtaq, Dyus nitin iskribikashakunapiqa nin?: 'Chay llutakuqkuna kay rumiqa mana sirbinchu nir itakushanllapami, ashwan kusala shumaq rumipaq tikrakasha' nirqa.
Chaymi, chay rumipa ananman mayqanpis rataqqa, limpu limpu llampunqa. Nataq, rumi runapa ananman ratar-shuypaqa, limpu limpu pulbupaq tikranqa nir.
Chaynu nitinmi, kurapa mantaqninkuna, Moise's mantakushanta yach'ar yach'achikuqkuna uyaparllapaqa, kwintata qukaranllapa paykunapaq rimayan nir. Chaymi chay kutilla, Jesusta aypar prisunaranllapa. Piru mana puytiranllapachu runakunata manchashanllaparayku.
Chaymantami ashwan, wakin runakunata kach'aranllapa mananula Dyuspi kriyiq tukur, Jesusta uyakunanllapapaq. Chayna imanullapis mana allinkunata rimachir, chaylapaqna aypar apananllapapaq Romapa gubirnadurninman.
Chaynuta yarpurllapami, kaynu nir Jesustaqa tapuranllapa: --Yach'achikuq Taytituy, yach'anillapami qam yach'achikuyashayki, rimayashaykiqa chiqap nir. Chaynu karmi, mana runakunata riparayta yarpunkichu imanu katinmapis. Ashwan qamqami yach'achikunki Dyus munashannulata.
Chaymi nishunillapa: ¿Allinchu kanqa Romapa punta gubyirnun Cesarta impwistuta pagranayllapapaqqa?
Jesusqa chay mana allinta yarpuyashanllapapaq kwintata qukarmi, niran: --[¿Imapaqtaq mana allinta rimachir uchachamanayankillapa?]
Ma, rikachimayllapa uk qillayta. ¿Mayqanpa ritratuntaq kay qillaypiqa? ¿Mayqanpa shutintaq iskribikasha? nir. Chaynu taputinqa, paykunaqa niranllapa: --Gubyirnu Cesarpami nir.
Chaymantami Jesusqa niran: --Chaynu katinqa, gubyirnu Cesarpa kaqnintaqa payta quyllapa. Nataq Dyuspa kaqnintaqa Dyusta quyllapa.
Chaynu Jesu's tukuy runakunapa naypanpi rimatinqami, mana imanupis uchachayta puytiranllapachu. Ashwan dispantakar uyaralana kidaranllapa.
Chaymantaqa ayka Saduceo runakuna riranllapa Jesustaqa rikaq. Paykunaqami ninllapa: "Wanuqkunaqashi manana kawsamunnachu" nir. Chaymi tapuranllapa Jesustaqa:
--Yach'achikuq Taytituy, Moisesmi kaynu nir iskribisha karan: 'Mayqan warmiyjun kayar, manaraq wamrayjun kar wanutinqa, chay wanushapa ukninnashi kasarayanqa chay byuda warmiwanqa. Chayna chay wanusha ukninpaqqa wamrayjun kananpaq' nir.
Chaqa, uk kutimi syiti irmanukuna karanllapa. Kulakanllapaqa, warmikur manaraq wamrayjunchu kayar wanuran.
Chaymi chay ishkay kaq uknin,
chaynulla kimsa kaq ukninpis chay warmillawan kasararan. Chaynumi syitinllapa chay warmillawan kasarar, manaraq wamrayjun kayar tukuynin wanuranllapa.
Chaymantami chay warmipis wanuranna.
Nataq chay wanushakuna maydiya kawsamutinqa ¿mayqanninpa warmintaq kanqa chay warmiqa? Chaqa tukuynin-ari kasarasha karan chay warmillawan.
Chaynu nitinllapami, Jesusqa niran: --Kananmi kay bidapiqa kasaranllapa, chaynulla kasarachikunllapa ima.
Piru, Dyus munashannullata shumaqta rurar taqkunaqami, wanushanmanta kawsamur uk bidapiqa, manana kasaranqallapanachu. Chaynulla mananami kasarachikunqallapa imamapischu.
Chaqa paykunaqa manana wanurchu angelkuna yupayna kanqallapa. Chaynulla, wanushanmanta kawsamushanllaparayku, Dyuspa Wamranna kanqallapa.
Chaynumi, ashwan Dyus nitin Moise's chay sarsa rupayashanpaq iskribishanllapi, intrachimanchik, wanushakunaqashi kawsamuyanqa nir. Chaqa ninmi: Dyusqashi, Abrahampa, Isaacpa, Jacobupa, Dyusnin nir.
Chaymi, Tayta Dyusqa mana wanushakunapa Dyusninchu, ashwan payqami tukuy kawsaqkunapa Dyusninla. Chaynu katinmi, ¡paypaqqa tukuy mayqanpis kawsayan! nir.
Chaymantaqa wakin yach'ar yach'achikuqkunaqa niranllapa: --Allintami nishayki Yach'achikuq Taytituy.
Chaymi chaymanta-pacha, manana mayqanninlapis tapuyta yarpuranllapalamanapischu.
Chaymantami Jesusqa paykunataqa tapuran kaynu nir: --¿Imapaqtaq Dyuspa Akrashan Cristuntaqa Davidpa ayllunmanta ninllapa?
Chaqa Davidqami paylla Salmos librunpiqa nin: 'Tayta Dyusmi Amituytaqa kaynu niran: Tay allilaw qichqayman,
maydiya chay ch'iqnishuqkunata ch'akikipa ch'akinman ch'uramunaykaman nir'.
Chaynu Davidpa ayllunmanta Dyuspa Akrashan Cristun katinqa, ¿imapaqtaq Davidqa 'Amituy' niran?
Tukuyla runakuna uyakutinmi yach'akuqninkunata Jesusqa kaynu niran:
"Allita kwintata qukarmi, kuytakankillapa Moise's mantakushanta yach'ar yach'achikuqkunamanta. Chaqa paykunaqami munanllapa atun rach'panllapata yakakuyta, chaynulla plasakunapimapis kusala shumaqta saludananllapata ima. Chaymi chay tantakananllapa wasikunapi manaqa mikunanpaq apatinllapamapis, kusa runapaq riqsir chay kusala shumaq samanakunapi samachinanllapata munan.
Chaynullami chay wakcha warmikunata kitanllapa wasinkunata ima. Piru allin runa ninanllapapaqqami kusala unayta Dyusman mañakuq yupay tukunllapa. Chaymi kusala manchaypaqtana kastigakanqallapa" nir.

Jesusmi, Dyusta adurananllapa wasipi, rikakuyaran kusa imayjun runakuna, ufrindanta kajunkunaman itatinllapa.
Chaynullami rikaranpis uk mana imayjun byuda ishkay qillaysituta kajunkunaman itaqta.
Chaymi Jesusqa niran: --Chiqaptami nishaykillapa: Kay mana imayjun byudaqami, tukuy runakunamanta masta ch'urasha ufrindantaqa.
Chaqa, tukuy wakin runakunaqami qillaynin subraqlata ufrindakunllapa. Nataq chay mana imayjun byuda-shuypaqami, mana mas qillaynin mikunanpaq katinmapis, limpula ufrindakusha nir.
Chayllapimi, wakinkunaqa kusata parlayaqllapa Dyusta adurananllapa wasipaq, chay kusa shumaq rumikunawan shasha karan chaykunapaq, ufrinditakunata ch'urashanllapakunapaq ima. Chaymi Jesusqa niran:
"Uk diyami ch'amunqa. Chaymi chay diyapiqa kanan kay rikayashaykillapataqa limpu ratachitinllapa, manana uk rumilamapis anapura llutakashaqa kidanqanachu" nir.
Chaymantaqa Jesustaqa kaynu nir tapuranllapa: --Yach'achikuq Taytituy, ¿maydiyataq chaynuqa pasayanqa? ¿Ima siñalta rikartaq yach'ayashaqllapa, tukuy chaykuna pasananpaq diyaqa shipchana? nirqa.
Chaynu nir taputinllapaqa Jesusqa niran: "Allitami kuytakankillapa ama ingañakanaykillapapaq. Chaqa kusala achkami nuqa yupay tukur shamunqallapa. Chaymi ninqallapa: 'Nuqami kani Dyuspa Akrashan Cristun'. 'Chay tukukanan tyimpuqami ch'amunqana' nir. Chaynu nishutinllapamapis, qamkunaqa ama kriyinkillapachu.
Chayna, wakpi kaypi guerrata rurayanllapa nir, gubyirnupa kuntran tikrakayanllapa nir ima uyaparmapis, ama manchakunkillapachu. Chaqa chaynumiri pasanqa. Piru chaynu pasatinmapis manaraqmi kay pacha tukukanan tyimpuraqchu kanqa".
Niranpismi: "Uk nasyunmanta kaqkunami maqanakunqallapa uklaw nasyunmanta kaqkunawan. Chaynulla uk gubyirnupa kaqninkunapis maqanakunqallapa uklaw gubyirnupa kaqninkunawan.
Kusala achka lugarkunapimi pachamapis kusalata kuyunqa. Chaynulla kusala mallaq tyimpu imami kanqa. Qishaykunamapis kusala saqra mana rikashaykillapakuna kanqa, tukuy pachapi. Syilupipis rikankillapa dispantaypaq allipla mana rikashaykillapakunata ima.
"Piru kaykuna manaraq chaynu kayatinqami, qamkunataqa aypashunqallapa, kusata qischashunqallapa chay tantakananllapa wasikunapi. Apashunqallapapis karsilkunaman itashuqllapa. Chaynulla qukushunqallapa gubirnadurkunapa, gubyirnukunapa naypanman ima nuqapi kriyishaykillaparayku.
Chaynu apashutinllapamapis ashwan qamkunaqa nuqallapaq rimankillapa.
Qamkunaqa, amami llakir yarpupakunkillapachu imataraq rimar washakashunllapa nirqa.
Chaqa, nuqami chay urasqa yanapashaykillapa allipla shumaqta rimanaykillapapaq. Chaymi kuntrashuqkunaqa mana imata nishuyllapatapis puytinqallapachu, allita rimashaykillaparayku.
"Chaynulla nishaykillapapis: Qamkunataqami taytaykillapa, uknikillapakuna, primuykillapa, chaynulla amiguykikunamapis chay ch'iqnishuqkunaman qukushunqallapa. Nataq wakinnikillapallataqa wanuchishunqallapa ima.
Chaymi tukuyla kay pachapiqa nuqapi kriyishaykillaparayku ch'iqnishunqallapa.
Piru qamkunapaqami, mana umaykillapamanta uk aqchaykillapalamapis chinqanqachu nuqapaqqa.
Chayraykumi nuqalapi allita kriyir shachinakurqa tukuy tyimpupaqna kawsankillapa.
"Chayna, Jerusale'n pwiblupa ridurninman kusa achka suldadukuna ch'aqta rikarqa, yach'ankillapana mananami maychu chay pwiblu tukukananpaq kanqa nir.
Chaymi chay Judea lugarpi kaqkunaqa, sirkakunaman alsakankillapa. Chaynulla, Jerusalenpi kaqkunapis lluqshinkillapa chay pwiblumantaqa. Nataq, chay ch'akrapi kaqkuna-shuypaqa amallana tikrakankillapachu chay pwiblumanqa.
Chaqa chay diyakunapimi, Dyuspa librun mantakushanpi kastigupaq iskribikashanqa kumplikayan.
¡Akakaw chay diyakunapi warmikuna ruriyjun, manaqa ñuñuq wamrayjun kaqkunaqa imananqallaparaq! Chaqa allipla manchakuypaq nanachikuykuna chaynulla kusala saqra manchaypaq kastigumi chay pwiblupiqa kanqa.
Wakinkunaqami wanunqallapa kuchilluwan lisyakar, chaynulla wakinkunataqa aypar prisur purichinqallapa tukuy nasyunkunapi. Nataq, Dyuspi mana kriyiq runakunaqa, Jerusale'n pwiblutaqa limpu saruch'anqallapa, paykunapaq Dyus imanu kananpaq nishan tyimpu kumplikanankaman.
"Chaymi siñalkuna kanqa rupaypi, killapi, qullarkunapi ima. Nataq pachapi-shuypaqa tukuy runakuna dispantakashalla kidanqallapa. Chaynulla alliplata manchakunqallapa, mar yaku kusalata maqchikar waqamutin.
Runakunami kusata manchakur, imana kay pachapiqa kanan-shuypaqa pasayanqa nir yarpur, limpu dismayanqallapa. Chaqa syilupi tukuy kaqkunamapis kusalata kuyunqa.
Chaymantami Dyusmanta Shamuq Runataqa rikanqallapa kusa llipyalla pudirninwan puktaypa rurinta shamuqtana.
Qamkuna nuqapi kriyiqkuna, kaynu tukuq qallaritinqa, animuta aypar umaykillapata unaqman alsar nuqapaq chapakunkillapa. Chaqa mananami maychu kanqa washakanaykillapapaqqa".
Chaynupaqmi, kay kumparasyuntapis ruraran: "Allita rikayllapa igus qiruta, manaqa wakin qirukunatapis.
Chaqa chay qiru mushuqmanta qawamuqta rikarqa, yach'ankillapana tamya tyimpuqa shipchana nir.
Chaynulla chay nishushaykunata pasaqta rikarqa, yach'ankillapana Dyus mushuqmanta mantakunanpaq tyimpuqa shipchana nir.
"Chaymi chiqapta nishaykillapa: Chay tyimpupi kaq runakunaqa manaraq wanuyatinraqmi tukuyla kay nishushayllapaqa pasanqa nir.
Chaqa syilu chaynulla kay pachamapismi tukukanqa. Piru nuqa nishaykuna-shuypaqami mana maydiyalapis tukukanqachu.
Kuytakankillapa, amami dijankillapachu yarpuynikillapa chay mana allin ruraykunata rurachishunanllapapaqqa. Chaynulla ama mach'ankillapachu, ama yarpupakankillapapischu kay bidapi kawsayashaykillapapaqqa. Ama chay jwisyu diyapiqa qamkunata, chay mana allin ruraykuna daskaqla ratachishunanllapapaqchu.
Chaqa chay shamuq diyaqami shamunqa kay pachapi tukuy runakuna kawsaqkunaman.
Chayrayku, qamkunaqa rikch'akushala kar tukuy tyimpula Dyuspi yarpur, payman mañakuyllapa chay saqra kastigukunamantaqa washakarna, Dyusmanta Shamuq Runapa naypanman ch'anaykillapapaq".
Chaynumiri Jesusqa, unaqqa yach'achikuq Dyusta adurananllapa wasipi. Nataq, tutaman-shuypaqa chay Olivos sirkapi kidaq.
Chaymi, tukuy runakunaqa allaq allaqla riqllapa Dyusta adurananllapa wasimanqa, Jesusta uyakuq.

Shipchamuyarannami Pascua fyistapi mana libadurayjun tantata mikuqllapa chay diyaqa.
Nataq chay kurakunapa mantakuqninkuna, Moise's mantakushanta yach'ar yach'achikuqkunaqa, yarpuranllapa imanullapis Jesustaqa wanuchinanllapapaq. Piru runakunata manchashanllaparaykumi mana aypayta puytiranllapachu.
Chaynu katinmiri, Jesuspa dusi yach'akuqninkunapa uknin Judas Iscariotimanqa Satana's yaykuran.
Paymi riran kurakunapa mantakuqninkunata, Dyusta adurananllapa wasipi kuytakuqkunapa mantakuqninkunawan parlaq, "Imanumi Jesustaqa qushaykillapa" nir.
Chaynu nitinmi, kusata aligriyar qillayta arniranllapa.
Chaymi Judasqa "Ari'" nir, imanulapis allita rikar maykaqlapipis runakuna mana yaqqa kaq yupay katin, "Rikachishutiyllapa aypankillapa" niran.
Pascua fyistapi mana libadurayjun tantata mikuqllapa chay diyapinami karanllapa. Chaynulla chay diyapimi uyshitakunata ufrindapaq nir wanuchiqllapapis.
Chaymi Pedruwan Juantaqa, Jesusqa kach'aran kaynu nir: --Rir kamakachiyllapa Pascua fyistapi mikunanchikllapata.
Chaynu nitinqa paykunaqa tapuranllapa: --¿Maypitaq kamakachinayllapata munayanki? nir.
Jesusqa niran: --Jerusale'n pwibluman ch'arnaqami, uk runa kantarunpi yakuta apaqta tarinkillapa. Chaymi paypa ikinta rinkillapa wasinman yaykunankaman.
Chaymantami chay wasipa amuntaqa ninkillapa: 'Yach'achimaqniyllapami nin: ¿Maylaw kwartuykipitaq yach'akuqniykunawan Pascua mikunata mikushaq? niyan' nir.
Chaynu nitkillapami payqa rikachishunqallapa wasinpa unaqninpi uk atun kwartu kusala kamakashatana. Chaymi chaypi kamkachinkillapa mikunallapapaqqa.
Chaynu nitinmi paykunaqa rir, Jesu's nishannulla tariranllapa. Chaymi chaypina kamakachiranllapa Pascua mikunataqa.
Chaymanta mikunanllapa uras ch'amutinqa, Jesusqa apustulninkunawan samaranna misamanqa.
Chaymi Jesusqa paykunataqa niran: "Kanan manaraq qischakar wanuyashayllami, ¡alliplata munasha kani qamkunawan pulla tantanakur mikunallapapaq!
Chaqa kanan mikushallapaqami manana qashanqa pullaqa mikushunllapanachu, Dyus qashan mushuqmanta mantakutin, chaypi mikunallapakaman".
Chaynu nirqa uk kupata aypar, Dyusta payji nishana kar niran: "Kayta aypar, aypachinakur upyayllapa.
Allitami willashaykillapa, mananami qashanqa kay ubapa yakuntaqa upyashaqnachu, Dyus qashan mushuqmanta mantakuq qallarinankaman".
Chaynu nirmi, Jesusqa uk tantata aypar Taytanta payji nir, pakir quran yach'akuqninkunata kaynu nir: "Kaymi nuqapa kwirpuy. Qamkunata washashunayllapapaq wanuyani chay. Kaytami ama qunqarchu rurankillapa yarpumanaykillapapaq" nir.
Chaynu mikutinllapanaqami, kupata aypar kaynu niran: "Kay yawarniyta ich'ashaywanmi Taytay Dyuswan uk mushuq tratuta rurani, qamkunata kusata llakipashushayllaparayku.
Piru, mayqanch'i kanan kuntraykunaman qukumayan chayqa, kay misapi nuqawan pulla.
Chaymi Dyusmanta Shamuq Runataqa, imanutaq kananpaq karan chaynuta ruranqallapa kuntrankunaqa. ¡Piru imananqaraq, chay kuntrankunaman qukuqqa!"
Chaynu Jesu's nitinmi yach'akuqninkunaqa, paynin paynin niqllapa: "¿Mayqanninchikllapataq kuntrankunaman qukuyanchikllapaqa?" nir.
Jesuspa yach'akuqninkunaqa paykunapura anyanakuranllapa, mabir mayqanninllapashi Dyuspaqqa kusa mas allin nir.
Chaymanta Jesusqa paykunataqa niran: "Uk nasyunkunata mantaqkunami munashannulata runa masinkunatapis mantakur purichinllapa. Chaynu karmapis, 'Ukkunatami kusalata yanapanillapa' nir alabakanllapa.
Piru qamkunaqami ama chaynuchu kankimanllapa. Ashwan mayqannikillapa kusa mas yach'aq karqa, mana kwintachaypaqla kayllapa. Chaynulla chay mantakuqpis uk sirbikuq yupay kanqa.
Mabir willamayllapa: ¿Mayqantaq kusa mas allinqa? ¿Chay misaman mikuq tan chay runa, manaqachu chay mikuyta aypachikamun chay? Misapi samayan chay runami kusa mas allinqa. Nataq nuqaqa chay sirbikuq yupay kani qamkunapaqqa.
"Chaymi imanu ch'iqnimaqkuna ruramatinllapamapis, qamkunaqa pullay kashaykillapa.
Chayraykumi nuqaqa mantakunaykillapapaq nishaykillapa imanuch'i Taytay Dyus nuqatapis mantakunaypaq nimaran, chaynulla.
Chaynu karqami, maydiyaqa qamkunaqa mantakunaypiqa mikunkillapa, upyankillapa nuqa tashay misapi pullay. Chaynulla, mantakunaykillapa samanapi tar, Israel pwiblumanta dusi ayllukunata rikar yach'ankillapa, allin mana allin nirmapis".
Chaynullami niranpis Amitunchik Jesusqa: --Simo'n, Simo'n, imanutaq wayramaqa triguta ch'aspir qutun, chay yupaymi Satana's, nuqamanta chiqanchashunayanllapa.
Piru Simo'n, nuqaqami qampaq mañakusha kani, maydiyapis nuqallapi kriyinaykipaq. Chaymi qashan nuqallawan karqa, yanapay uknikikunata nuqalapi allita kriyinanllapapaq.
Chaynu Jesu's nitinqa, Simonqa niran: --Taytituy, nuqaqami karsilman qamwan pulla rinaypaqmapis yarpushana kani. Chaynulla wanutkimapis pullayki wanushaq.
Piru Jesusqa niran: --Pedro, nishaykimi: Kananllami manaraq gallumapis kantayatinchu, kimsa kuti nuqapaqqa ninki 'Manami riqsinichu' nir.
Chaynulla Jesusqa tapuranpis yach'akuqninkunataqa: --Nuqami mana alfurjayjunta, mana qillayta purichinaykillapapaq talqitayjunta, mas llanqiyjunta imachu kach'ashurayllapa. Chaynu kach'ashutiyllapaqa, ¿imaykillapallaqachu faltashuranllapa? Chaynu nitinqa paykunaqa niranllapa: --¡Manami!
Chaymanta Jesusqa niran: --Kanan-shuypaqa alfurjayjun kaqqa apayllapa. Chaynulla qillayta purichinaykillapa talqitatapis apayllapa. Nataq mayqannikillapa mana ispadayjun karqa, punchuykillapamatapis rantikur rantiyllapa.
Imapaqmi chaynutaqa nishuyanillapa. Chaqa nuqawanmi Dyus nitin iskribikashankunaqa kumplikanqa. Chaqa niqmi: 'Mana allin runakunawan pullata, mana allinpaq riqsimanqallapa' nir. Chaynumiri Dyus nitin nuqapaq tukuy iskribikashakunaqa, kumplikayanqa chay nishannulla.
Chaynu Jesu's nitinqa, paykunaqa niranllapa: --Taytituy, kaypimi ishkay ispadakunaqa nir. Chaymi Amitunchik Jesusqa niran: --Chaykaqllana nir.
Chaymantaqa Jesusqa lluqshir riran Olivos sirkaman, chaynu kustumrin kashanrayku. Chaymi yach'akuqninkunapis ikinta riran.
Chay lugarman ch'arnaqa, yach'akuqninkunataqa niran: --Dyusman mañakuyllapa ama uchapi ratanaykillapapaq.
Chaynu nirqa paykunamantaqa karukaqllaman rir, chaypi qunqurikur Taytanman mañakuran, kaynu nir:
"Taytay, puytiypaq katinqa yanapamay-ari kay kusa ayaq yaku yupay qischakaymantaqa. Piru amami nuqa munashaynuchu rurakanqa. Ashwanmi qam munashayki kanqa" nir.
Chaynu niyatinqami, unaq syilumanta uk a'ngel chaypi rikarir yanaparan.
Jesusqa chay kusalata qischakananpaq karan, chaypaq yarpur kusalata mañakuyaran Dyusmanqa. Chaynu mañakutinqami, ch'ich'apninmapis pachaman shutuyaran yawar yupay.
Chaynu nir, Dyusman mañakurnaqa sharir riran chay yach'akuqninkuna kayashanman. Ch'arnaqa alliplata llakir shaykusha punuqta tariran paykunataqa.
Chaymi kaynu niran: --¿Imapaqtaq punuyankillapa? Sharir Dyusman mañakuyllapa, ama uchapi ratanaykillapapaq nir.
Chaynu nir Jesu's rimayatinllami, chay dusi yach'akuqninkunamanta uknin Judasqa, achka runakunapa naypanta ch'aran. Chaymi qimikaran Jesustaqa muchar saludananpaq.
Piru Jesusqa niran: --Judas, ¿mucharlachu Dyusmanta Shamuq Runataqa kuntrankunaman qukunki? nir.
Chaymi chaypi Jesuswan kaqkunaqa, imami pasayan nir kwintata qukar, niranllapa: --Taytituy, ¿ispadakunawanchu washakashunllapa? nir.
Chaynu nitinqa, chaypi kaqkunamanta ukninqa, kurakunapa mantaqninta sirbiq runapa allilaw rinrinta |i¡saq!|r pitiran.
Jesusqa niran: --¡Amana mas imatapis rurayllapachu! nir. Chaynu nirmi chay sirbikuqpa rinrintaqa kamarla, allicharan.
Chaynu rurarnaqa chay kurakunapa mantakuqninkunata, Dyusta adurananllapa wasipi kuytakuqkunapa mantakuqninkunata, chaynulla tukuy ruku mantakuqkunawan payta apaq shamushakunataqa, niran: --¿Imapaqtaq ispadakunawan, qirukunawan ima, uk suwakuqman yupay shamushaykillapa nuqamanqa?
Nuqaqami imuraspis Dyusta adurananllapa wasipiqa qamkunawan pulla katiyqa, mana imatapis ruramaraykillapachu. Piru qamkuna tutaparaqmanta kar, kanan tutapashana katinqa, imatapis rurayashaq nir yarpunkillapana. Chaqa uraykillapa ch'amushanari nir.
Chaymanta Jesustaqa aypar aparanllapana kurakunapa punta mantaqninpa wasinman. Piru Pedruqami largukaqllamanta chapar, ikinllapata riyaran.
Chaymi chay wasipa pampanpa ch'aypinpi ninata ratachir chaypa ridurninlapi tukuy taranllapa. Pedrupis chaypi paykunawan pulla tayaran.
Chaynu tayatinllapaqa, uk sirbikuq warmi Pedrutaqa rikar, kusalata chapayaran. Chaymi kaynu niran: --Kay runapismi paywanqa pulla karan nir.
Piru Pedruqa niran: --Mamitay, manami riqsinichu chay runataqa nir.
Chaymanta qashan uk ratukaqlamanta ukpis Pedrutaqa rikar, kaynu niran: --Qampis paypa uknin kanki nir. Pedruqa niran: --¡Manami! Mana nishuyanillapa wakmaqari.
Chaymanta uk ura pasashana yupay katinqa, qashan ukpis niran: --Alliptamiri kay paypis Jesuswanqa pulla karan. Chaynulla payqa Galileamanta wakmaqari.
Qashanmi Pedruqa niran: --¡Taytituy, manami yach'ayanichu mayqanpaqmi rimayanki nirmapis! Chaynu Pedro niyatinlami chay kutilla, gallu kantaran.
Chaymantaqa Amitunchik Jesusqa das tikrakar Pedruta chaparan. Chaynu chapatinqa, Pedruqa yarpuran, Amitunchik kaynu nishanta: "Kananllami manaraq gallu kantayatin kimsa kuti nuqapaqqa ninki: 'Manami riqsinichu' nir" nishanta.
Chaymi Pedruqa chaymanta lluqshirqa kusalata llakir, piñakur ima waqaran.
Chay runakuna Jesusta chaypi kuytar shaqkunaqa kusata asipar ima maqaranllapa.
Nawinkunata bindar ima kaynu tapuqllapa: --Mabir tantyay ¿pitaq maqashusha? nir ima.
Chaynulla, allip ukmankunata tapur allipla saqra pinqaypaqta willaqllapamapis.
Unaqna katinqa tantakaranllapa, chay Israel runakunapa ruku mantakuqninkuna, kurakunapa mantaqninkuna, chaynulla Moise's mantakushanta yach'ar yach'achikuqkuna ima. Tantakarqa Jesustaqa aparan kusa mas karguyjunkunapa naypanman. Chaypiqami, kaynu nir tapuranllapa:
--Willamayllapa: ¿Qamchu Dyuspa Akrashan Cristun kanki? nir. Chaynu taputinllapaqa, payqa niran: --Nuqa, kananlla 'Dyuspa Akrashan Cristun kani' nishutiyllapaqa, mana kriyimankillapachu.
Chaynulla, nuqa tapushutiyllapapis mana imatapis willamayankillapachu [chaynulla mana kach'amayankillapalamapischu] kanqa.
Piru kananmanta-pachami, Dyusmanta Shamuq Runaqa kusa puytiq Dyuspa allilaw qichqanpi tayanqa.
Chaynu nitinqa tukuy tapuranllapa: --Chaynu katinqa, ¿qamchu Dyuspa Wamran kanki? nir. Jesusqa niran: --Qamkunallami ninkillapa.
Chaymantaqa paykunaqa niranllapa: --¿Ima tistigutataq masqa munanchikllapa? Chaqa nuqanchikkunalla uyapashanchikllapa paylla rimatin nir.

Tukuy chaypi kaqkunaqa, sharir aparanllapa Jesustaqa gubyirnu Pilatupa naypanman.
Chay Pilatupa naypanpiqa, yanqa illaqmanta llullakur Jesuspaqqa willakuq qallariranllapa kaynu nir: --Kay runataqami tarisha kanillapa pwibluyllapamanta runakunata kusa ukman saqrakunata yach'achiqta. Chaqa, paymi nin manashi impwistuta gubyirnu Cesartaqa pagrashaqllapachu. Chaynulla ninpis payshi Dyuspa Akrashan Cristun tukuyta mantakuqqa nir.
Chaymi Pilatuqa Jesustaqa kaynu nir tapuran: --¿Qamchu chay Israel runakunapa mantaqnin kanki? nir. Jesusqa niran: --Qamllami ninki.
Chaynu Jesu's nitinqa, Pilatuqa chay kurakunapa mantaqninta, tukuy runakunatapis niran: --Nuqapaqqami kay runaqa mana ima uchayjunchu nir.
Chaynu nitinqa, chay runakunaqa llallin kusalata lanyar niranllapa: --Chay kusa ukmanta yach'achikuyashanwanmi, chay pwibluyllapamanta runakunataqa limpu pantachiyan. Chaynu mana allinta yach'achikuqqami qallariran Galileapi. Kanan-shuypaqa kay Judeapina puriyan nir.
Chaynu nitinllapa uyaparqa, Pilatuqa tapukuran ¿kay runaqachu Galileamanta? nir.
Chaymanta runakuna, Galileamantami nitinllapaqa, kach'aran gubyirnu Herodesman. Chaqa, paypis chay diyakunapiqa Jerusalenpi karan.
Jesu's chayman ch'atin, Herodes rikarqa kusala aligrita yarpuran. Chaqa kusa unaynami paypaqqa rimaqllapata uyapasha kar, Herodesqa riqsiyta munaran. Chaynullami milagrukunata ruratin ima rikanaran.
Chaymi kusata tapuran. Piru, Jesusqa mana imalatapis willaranchu.
Chaypiqa karanllapapis kurakunapa mantaqninkuna, Moise's mantakushanta yach'ar yach'achikuqkuna ima. Chay paykunaqami chaypiqa alliplata uchachayaranllapa.
Chayna, Jesu's mana imatapis rimatinqa, Herodesqa wakin suldadukunawan kusalata kushiparanllapa. Chaymi Jesusta asipananllaparaykuqa, gubyirnupa kusala ch'aniyjun rach'panta yakachiranllapa. Chaynu rurayar imaqa, Herodespis Jesustaqa qashan kach'aran Pilatuman.
Chay diyaqamiri Pilatuwan Herodesqa kusala amiguna tikrakaranllapa, unaykuna kusata ch'iqninakuq kasha karmapis.
Chaymantami Pilatuqa kurakunapa mantaqninkunata, wakin karguyjunkunata, chaynulla tukuyla runakunata ima tantamuran.
Chaymi kaynu niran: --Qamkunaqa kay runata nuqaman apamuraykillapa, 'Pwibluymanta runakunata limpu pantachiyan' nir. Nuqami qamkunapa naypaykillapapi tapusha kani. Piru paypa uchantaqami mana tarishachu kani qamkuna niyashaykillapanuqa.
Chaynulla Herodespis mana paypiqa ima uchatapis tarishachu. Chayraykumi qashan nuqaman kach'amusha. Chayrayku yach'ayankillapana, manami ima mana allintapis kay runaqa rurashachu nir. Chaymi wanuchinapaqqa mana allinchu.
Chaymiri nuqaqa wipyachikurla kach'ashaq.
[Chaynuqami Pilatuqa niran, kada Pascua fyistapi uk prisuta lluqshichiq kar].
Chaynu Pilato nitinqami, allipta chay runakunaqa tukuynin pullalla lanyaranllapa kaynu nir: --¡Wanuchiy chaytaqa! ¡Ashwan Barrabasta karsilmanta lluqshichir kach'ay! nir.
Chaqa, kay Barrabastaqami karsilmanqa itasha karanllapa, Romapa gubyirnunpa kuntran kar uk runata wanuchishanpaq.
Piru Pilatuqa, Jesusta mana wanuchiyta munarqa, qashanpis chayllata chay runakunataqa niran.
Ashwan paykunaqa kusala jwirtita lanyaranllapa kaynu nir: --¡Kruspi klabay! ¡Kruspi klabay! nir.
Chaynu niyatinllapamapis, qashan kimsa kutipaqna Pilatuqa niran: --Chaqa ¿ima mana allintataq kayqa rurasha? Nuqapaqqami kay runaqa mana ima uchayjunpischu wanuchichikunaypaqqa. Chaymi nuqaqa kastigachikurla kach'ashaq.
Piru chay runakunaqami qashan kusala jwirtita kaynu nir lanyaranllapa: --¡Kruspi klabay! nir. Chaynu allipta lanyayatinllapaqami,
Pilatuqa, paykuna munashanllapanullata ruraran.
Chaymi chay Barraba's, Romapa gubyirnunpa kuntran kar uk runata wanuchisha katinmapis, karsilmanta lluqshichir, Jesusta-shuypaqa paykunatana quran.
Jesusta krusman klabaq apayarllapanaqa, Cirenemanta uk runa Simo'n shutiq, ch'akranmanta shamuqta tariranllapa. Chaymi Jesuspa krusninta rikrachir, paypa ikinllata aparanllapa.
Kusala achka runakunami Jesuspa ikintaqa riranllapa. Chaynullami warmikunapis kusalata llakir, waqar ima riranllapa.
Piru Jesusqami paykunata chapar kaynu niran: "Jerusalenmanta warmisitakuna, ama nuqapaqqa waqayllapachu. Ashwan qamkunallapaq, wamraykikunapaq ima waqayllapa.
Chaqa uk kusala qischakay tyimpukunapimi ninqallapa: 'Allinmi kasha chay warmisitakuna mana wamrakuq chaykunapaq, chay warmi mana ruriyjunchu kaqkunapaq, chaynulla chay warmikuna mana wamran katin mana ñuñuchikuqkunapaqmapis' nir.
Chaymi, chaynu qischakarnaqa runakunaqa qaqakunata ninqallapa: '¡Nuqakunapa anayllapaman ratamuyllapa!' Chaynulla lumakunatapis ninqallapa: 'Pakakuchimayllapa ima' nir.
Chaqa llullu qiruwan tukuy kaykunata rurarqa, ¿imanuna kanqa qiru chakishana katinqa?"
Chaynullami Jesuswan pullataqa apaqllapapis ishkay wanuchikuq runakunata Jesuswan pullata kruspi klabananllapapaq.
Chaymanta chay uk lugar Calavera shutiqman ch'achirllapaqa, Jesustaqa klabaranllapana kruspiqa. Chaynulla chay ishkay wanuchikuq runakunatapis kadalaw qichqanpi krusllapi klabaranllapa. Ukninta allilaw qichqanpi, ukninta ichuqlaw qichqanpi.
[Klabatinllapanaqa Jesusqa niran: "Taytay, pirdunay kay runakunataqa. Paykunaqami mana yach'anchu imatami rurayanllapa nirmapis".] Chaymantami chay suldadukunaqa Jesuspa rach'pankunata surtyakur ayparanllapa.
Runakunaqami chaypi rikakuyaranllapa, chay karguyjun runakunamapis alliplata kushikur asiparanllapa kaynu nir: --Ukkunata-shuypaqa washaran. Mabir kananqa paylla washakanqari, chiqapta Dyuspa Akrashan Cristun karqa.
Chaynulla chay suldadukunapis Jesusmantaqa burlakaqllapa. Chaymi qimikar upyachiqllapa allipla puchqu binuta, kaynu nir:
--¡Chiqapta, Israelmanta runakunapa mantaqnin karqa, qamlla washakay-ari! nir.
Chaynulla, Jesuspa umanpa ananpiqami uk litriruta ch'uraranllapa [griego rimaypi, latinpi, hebreo rimaypi ima] Chaqa kaynu niyaq: |sc"KAYMI ISRAEL RUNAKUNAPA MANTAQNIN"|d nir.
Chay ishkay wanuchikuqkuna Jesuswan pulla kruspi klabaraqkunapa ukninqa, musyar kaynu niyaq: --¡Chiqapta qam Dyuspa Akrashan Cristun karqa, qamlla washakar, nuqakunatapis washamayllapari! nir.
Chaynu nitinqami, ukninqa kaynu nir anyaran: --¿Manachu qamqa manchanki Taytanchik Dyustaqa, qam wanunaykipaqna qischakayarmapis?
Nuqanchikqa imanu mana allinta rurashanchikraykumi qischakayanchikmapis, pagrakuq yupayna, chay mana allinkunata tukushanchikpaq. Piru kay runa-shuypaqa mana imata uchakusha karmapis, qischakayan.
Chaymantaqa niranpis chay runaqa: --Tayta Jesu's, yarpumankiri qashan mushuqmanta mantakuq qallarirqa.
Chaynu nitinqa, Jesusqa niran: --Allitami nishayki: Qamqa kananllami nuqawan pulla kanki Taytay Dyuspa luryanpi nir.
A las dusimanta-pacha alas tris di la tardikaman tukuy pacha allipla tutaparaq intiru kidaran.
Rupayqami manana achkirachikamurannachu. Dyusta adurananllapa wasipa ch'aypinpi atun rakta rach'pa warkuraqpis ch'aypimanta wakman kayman limpu llikikaran.
Chay kutillami, Jesusqa kusala jwirtita qaych'akuran kaynu nir: "¡Taytay, ispirituytami makikilaman ch'uramuni! ¡Qamna rikapamanki!" Chaynu nirqa Jesusqa wanukuranna.
Chaymanta chay romano suldadukunapa kapitannin, tukuy chaykunata rikar uyapar imaqa, Dyusta alabaran, kaynu nir: --Chiqaptami kay runaqa mana ima uchayjunlamapischu kasha nir.
Tukuy chaypi kaqkunaqa, tukuy ima pasashanta rikarqa, kusala mana allitachu yarpur riranllapa, qasqunllapata takaqnu.
Piru, Jesusta tukuy riqsiqkuna, Galileamanta-pacha pullan warmisitakuna rishakunapis, chayllapiraq kidaranllapa. Chaymi tukuy ima pasaqkunatapis karukaqlapi shasha rikakuyaranllapa.
-
Karanmi uk allip allinla runa Jose' shutiq, chay Judea lugarpa pwiblun Arimatea shutiqmanta. Payqami Israelmanta kusa mas karguyjunkunapa masin karan. Piru chay karguyjunkuna yarpushankunawanqa mana chayllatachu yarpuq. Ashwan, Dyus mushuqmanta mantakunanpaq nir yarpur, kawsaq-ari.
Chaymi payqa Pilatuman ch'ar Jesuspa kwirpunta mañaran.
Chayna, Pilatuqa apay nitinqa, payqa krusmanta shumaqla ishkichimur, uk yuraq rach'pawan pillur apar ch'uraran qaqapa pach'anlapi uk uch'ku rurakasha karan chayman. Chaypiqami manaraq mayqantapis pampashallapachu karan.
Chay pampayan diyapiqami, samana diyapaqna kamakachikuyaqllapa, chaqa qallariyaqnari.
Chay warmikuna Galileamanta-pacha Jesuswan pulla riqkunaqa, riranllapa rikaq chay uch'kutaqa. Chaymi, chaypi imanu pampatinllapamapis allita rikaranllapa.
Chaymanta wasinllapaman tikrakamurllapanaqa, kusala mishki mutkiypaq rimidyitukunata kamakachiranllapa, chaykunawan Jesustaqa salar kamakachinanllapapaq. Piru chay samana diyapi-shuypaqa imanutaq kananllapapaq karan, chaynullata kumpliranllapa.

Chaymantami simanapa punta diyanpiqa, chay warmisitakunaqa allaq allaqla riranllapa Jesu's pampakashanmanqa, chay mishki mutkiypaqla rimidyitukunata kamkachishanllapata apar. Chaynullami wakin warmikunapis paykunawan riranllapa.
Chayman ch'atinllapaqa, chay uch'kuta kirpasha kusa atun rumiqa manana tayashanpinachu kasha karan.
Chaymi chayman yaykurqa manana tariranllapanachu Amitunchik Jesuspa kwirpuntaqa.
Chayna chayta rikarqa, kusalata yarpupakuranllapa. Chaykamanmi ishkay runakuna kusa llipyalla yuraq mudanayjun paykunapa pullan shaqta rikaranllapa. Chaymi alliplata manchakuranllapa.
Chaynu manchakushanllaparaykumi, tukuynin qunqurikur pachaman pukch'iraranllapa. Piru chay llipyaraqlla runakunaqa niranllapa paykunataqa: --¿Imapaqtaq kawsaq runapaqqa, maskakunkillapa wanushakunapa pampakashanpiqa?
Manami kaypinachu. Kawsamushanami. Yarpuyllapa qamkunawan pulla kar Galileapi willashushanllapata.
¿Manachu nishuranllapa: Dyusmanta Shamuq Runataqashi uchasapakunapa makinman qukutinllapa wanuchiyanqallapa; chaymanta kimsa diyamantaqa kawsamuyanqa nir?
Chaymi, chaynu nitinqa, chay warmikunaqa yarpuranllapa Jesu's willashanllapata.
Chaymanta Jesu's pampakashanmanta tikrakarllapaqa, unsi apustulninkunata, chaynulla wakinkunatapis willaranllapa.
Chaynu Jesuspa apustulninkunata willaqkunaqami kaykuna karanllapa: Mari'a Magdalena, Juana, Santiagupa maman Mari'a, wakin warmikuna ima.
Piru chay apustulkunata willatinllapaqa, mana kriyiranllapachu. Ashwan wak warmikunaqa yaruyasha kanqa nir yarpuranllapa.
Chaynu niyatinllapamapis, Pedruqa wasimantaqa lluqshimur riran kallpaylla Jesu's pampakashanmanqa. Chayman ch'ar uch'ku ruriman chapakurqa, mana imatapis rikaranchu. Ashwan Jesu's pillukashan rach'palana chaypiqa usurayasha karan. Chaynuta rikarqami kusa dispantakashalla qashan wasinman tikrakamuran.
Chay diyallapimi Jesuspa ishkay yach'akuqninkuna riranllapa Emaus pwibluman. Chay pwibluqami, Jerusalenmantaqa yaqqa ishkay urasma kasha kanqa.
Chay paykunaqa, tukuy ima pasashanta parlaqnu riyaranllapa.
Chaynu parlar ima riyatinllapaqa, Jesusqa pay paylla paykunamanqa qimikar pullanllapa riq qallariran.
Chayna, rikarmapis paykunaqa mana riqsiranllapachu, nawinllapa bindakasha yupay kashanrayku.
Chaymantaqa Jesusqa paykunataqa tapuran: --¿Imatataq qamkunaqa kusata parlaqnu riyankillapa nantaqa? Chaynu nitinqa, paykunaqa sharanllapa llakishala.
Chaymantaqa uknin Cleofas shutiqqa niran: --Tukuy runakunami yach'anllapa kay diyakuna Jerusalenpi pasashanta. ¿Qamlachu mana yach'anki chaykunataqa, furastiru kashaykirayku?
Chaynu taputinqa, paypis kaynu nir paykunataqa tapuran: --¿Imataq pasasha? Paykunaqa niranllapa: --Nazaretmanta Jesuspaqmi parlayanillapa. Chay runaqami Dyusninchikpaqqa uk puytiq rimaqnin kaq, rimayninpi, ima ruraykunapimapis. Chaynulla tukuy runakunapa naypanpimapis kusa allin kaq.
Chay paytaqami kurakunapa mantaqninkuna, nuqakunamanta karguyjun runa masiyllapa, paytaqa uchachar qukuran kruspi klabar wanuchinanllapapaq.
Nuqakunaqami alliplata paypi yarpur yarakuyarayllapa, pay washayanqa nasyunniyllapata nir. Piru, kimsa diyapaqnamiri payta wanuchishanllapaqa.
"Piru wakin warmikuna, nuqakunawan pulla kaqkunaqami manchachimashallapa, paykuna amsaqlla Jesu's pampakashanman risha kar.
Chayshi paykunaqa Jesuspa kwirpunta mana rikarchu tikrakamuranllapa wasinmanqa. Chaymi paykunaqa parlamashallapa, paykunamanqashi angelkuna rikarir, Jesusqashi kawsayan nisha nir.
Chaynu nimatinllapa, wakin kriyiq masiyllapakunaqa riranllapa Jesu's pampakashanmanqa. Chay pampakashanman ch'arqashi chay warmisitakuna nishannulla, Jesustaqa mana rikaranllapachu".
Chaynu chay runakuna nitinqa, Jesusqa niran: --¡Qamkunaqa mana das intrakaq runachu kankillapa! Chaynu karmi Dyuspa tukuy rimaqninkuna nishankunataqa, mana dasqa kriyinkillapachu.
¿Manachu yach'ayankillapa, Dyuspa Akrashan Cristunqa manaraq mantakuyarqa, chaynuraqmi qischakananpaq karan nirqa?
Chaynu nirqa kusa shumaqta intrachiq qallariran chay runakunataqa, Dyus nitin iskribikashakunapi paypaq nishankunata. Chaynumiri Moise's iskribishanmanta qallarir, Dyuspa tukuy rimaqninkuna iskribishankunata willaran paykunataqa.
Chaynu nirqa chay pwiblu riyashanllapaman ch'arqa, Jesusqa naypaqman riq yupay tukuran.
Chaynu tukutinmi, paykunaqa Jesustaqa kusata rugaranllapa, kaynu nir ima: --Nuqakunawan kaylapi kiday. Chaqa tardina, tutapayannami. Chaynu niyatinllapaqa, Jesusqa yaykuran ruriman, paykunawanna chaypi kidananllapapaq.
Chaymanta misapina tayatinllapaqa, Jesusqa makinpi tantata aypar Dyusta payji nirqa, ch'aypinmanta pakir paykunataqa quran.
Chaynu qutinqa, chay kutilla chay runakuna chiqapta kwintachakarnaqa, Jesusta riqsiranllapa. Piru Jesusta riqsitinllapaqa, payqa das chinqaran.
Chaymi paykunapura ninakuqllapa: "¿Manachu Dyus nitin iskribikashapi tukuy nishanta intrachimarninchik nanta shamutinqa, shunqunchikpimapis allipla shumaq aligrita yarpuranchik?"
Chaynu nirllapami, chay kutilla ishkantin sharir tikrakaranllapa Jerusalenman. Ch'arnaqa tariranllapa Jesuspa unsi apustulninkunata, chaynulla wakin kriyiq masinkunatapis.
Chaypi tantanakusha taqta taritinllapaqa, chay wasipi taqkunaqa niranllapa: --Alliptamiri Amitunchik Jesusqa wanushanmantaqa kawsamusha. Simonmanmi rikarisha payqa nir.
Chaynu nitinllapami chay ishkaykunapis imanu nanta riyatinllapa pasashanta, chaynulla imanu tantata ch'aypinmanta pakitin Jesusta riqsishanllapata ima parlaranllapa.
Paykunaqami chayllapaq alliplata parlayaranllapa. Chaynu parlayatinllapaqa ashwan Jesusqa illaqmanta paykunapa ch'aypinllapaman shar kaynu nir saludaran: --Kusa shumaqmi kankillapa nir.
Chaynu nitinqa, paykunaqa alliplata manchakuranllapa, ayata rikayanchikllapa nir yarpur.
Chaynu yarpuyatinllapamapis Jesusqa niran: --¿Imapaqtaq qamkunaqa manchakushaykillapa? ¿Imapaqtaq manaraq allita nuqapiqa kriyinllapa?
Rikayllapa makiykunata, ch'akiykunata. Nuqallami kani. Kanan kamamarllapa yach'ayllapa: Uk ayaqa mana aychayjunchu, mana tulluyjunchu. Qamkuna rikamashaykillapanumi nuqaqa aychayjun, tulluyjun ima kani.
Chaynu nirqa chay kutilla, ch'akinta makintapis rikachiran paykunataqa.
Piru paykunaqa kusala aligri karmapis mana kriyiranllapachu kusa dispantakashalla kashanllaparayku. Chaymi Jesusqa niran: --¿Mikunaykillapaqachu imalaqa kan kaypiqa? nir.
Chaynu nitinqa paykunaqa quranllapa piskadu kankakashata, [panalwan].
Qutinllapaqa payqa aypar mikuran, paykunapa naypanpi.
Chaymantaqa paykunataqa niran: "Nuqataqami kaynu pasamasha, imanutaq qamkunawan kar willashurayllapa chaynullata. Nuqami nishurayllapa, imanumi Moise's iskribishankunapi, Dyuspa rimaqninkuna iskribishankunapi, Salmos librupipis nuqapaq nishankunaqa kumplikayanqa nir. Chaymi chay nishanllapanulla pasamasha".
Chaynu nirmi paykunataqa allita intrachiran, chay iskribikashakunapi nishantaqa.
Kaynumi niran: "Iskribikashakunapimi nin: Dyuspa Akrashan Cristunqashi kusata qischakar wanuyanqa. Chaymanta kimsa diyamantaqa kawsamuyanqa nir".
Niranpismi: "Jerusalenmanta qallarirshi tukuy pachapi paypa shutinpi yach'achikunqallapa. Chaynu yach'achikutinllapashi tukuyla kriyir uchanllapakunata dijatin Dyusqa pirdunanqa.
Qamkunaqami tukuy kaykunapaqqa uk tistigu kankillapa.
Chaymi nuqaqa qamkunamanqa kach'amushaq Taytay Dyus arnishushanllapata. Piru qamkunaqa kay Jerusale'n pwiblupi kidaskiyllapa, unaq syilumanta arnishushanllapa pudir qamkunaman shamunankaman" nir.
Chaynu nir imaqa, Jesusqa chay Jerusale'n pwiblumantaqa, paykunata lluqshichir aparan Betania pwiblukaman. Chaypiqami makinta unaqman alsar bindisiran paykunataqa.
Chaynu bindisiqnumi, paykunamantaqa unaq syiluman apakaranna.
Chaymantami paykunaqa Jesusta kusata adurar imaqa, tikrakaranllapana Jerusalenman kusa aligrila.
Chaymiri maydiyapis, Dyusta adurananllapa wasipiqa, Dyusta alabar ima taranllapa. Chaynumi kanqa.