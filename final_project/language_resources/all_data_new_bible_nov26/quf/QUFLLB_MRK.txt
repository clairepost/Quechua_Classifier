Kaynumi qallarin Dyuspa Wamran Jesucristupaq shumaq rimashanqa.
Manaraq Jesucristo nasiyatinmi karanna Dyusninchikpa rimaqnin Isaiasqa. Paymi Dyus nitin kaynu nir iskribiran chay washakuqpaqqa: "Naypaykita kach'ashaq uk runata qampaq rimananpaq. Chaymi rinqa tukuyta willaq shunqunllapapi shumaqta yarpunanllapapaq. Chaynuqami qam ritkiqa shumaqtana risibishunqallapa.
Chay runami kusa jwirtita rimar chunllaqpi nin: 'Amitunchikpa nanninta kamakachiyllapa, uchaykillapata dijar Dyusta kasurllapana. Chaynuqami kusa dirichula nanta kich'aq yupayna kankillapa kanqa' nir".
Chaynumi Isai'as iskribishannu Shutichikuq Juanqa, chunllaqkunapi runakunata niran: "Uchaykillapata dijar Dyusmanna tikrakayllapa pirdunashunanllapapaq. Chaymantami shutichishaykillapa" nir.
Chaymi tukuy Judea pwiblukunamanta, Jerusalenmanta ima, kusa achka runakuna riqllapa Juan kayashanman payta uyakuqqa. Chaynu uyakurmi uchanllapapaq kwintata qukar Tayta Dyus llakipamay nitinllapa, Juanqa riyu Jordanpi tukuyta shutichiran.
Kay Juanpa rach'panqami rurakasha karan kamillupa millwanmanta. Nataq sinchun-shuypaqami qaramanta karan. Payqami mikuq atun shurkukunata, chumpakapa mishkinkunata ima.
Yach'achikuqnuqami runakunataqa kaynu niyaqpis: "Nuqamantaqami uk kusala mas pudirniyjun shamuyan. Paypaqqami nuqaqa mana sirbinichu llanqinpa watunta kach'anaylapaqmapis.
Chaqa nuqaqami qamkunataqa yakulawan shutichishushallapa kani. Piru nuqamanta chay uk shamuq-shuypaqami Dyuspa Santu Ispiritunwanna shutichishunqallapa".
Chay tyimpukunapimi prubinsya Galileapa uk pwiblun Nazaretmanta Jesusqa lluqshir rir, riyu Jordanman ch'atin Juanqa chaypi shutichiran.
Chaynu shutikur yakumanta lluqshimuyarmi rikaran syilu kich'akaqta. Chaynullami rikaranpis Dyuspa Santu Ispiritun payman uk palumitanu ishkimuqta.
Chaymantami syilumanta-pacha Dyus kaynu niqta uyaparan: "Qammi kusa munashay Wamrayqa kanki. Qamwanmi kusalata aligriyani" nir.
Chaymantaqami Dyuspa Santu Ispiritunqa Jesusta aparan chunllaq lugarman.
Chaypimi Jesusqa kwarinta diyata, kusala saqra animalkunapa rurinpi karan. Chaynu Jesu's payla chaypi katinmi dyabluqa uchakuchiyta kamaran. Piru Dyuspa angelninkunami paytaqa tukuy ministishanpipis yanaparan.
Chaymanta Shutichikuq Juanta, gubyirnu Herodes karsilashana katinqa, Jesusqa riran Galilea pwiblukunaman Dyuspa shumaq rimayninta yach'achikutin, washakarna Dyuspa mantakuyninpi kawsananllapapaq.
Chaynullami niyaqpis: "Kananqami Tayta Dyuspa tyimpunqa kumplikashana. Chaymi Dyusmanta shamuq mantakuq qallarinanpaqqa shipchamushana. Chayraykumi uchaykillapata dijar Tayta Dyusmanna tikrakayllapa. Chaynulla chay kusala shumaqta willashushayllapapi kriyirna kawsayllapa".
Jesusqami Galilea atun quch'apa manyanta riyarqa, rikaran Simonta uknin Andreswan chaypi kaqta. Paykunaqami piskadukuq kashanrayku atun shikranllapata yakuman itayaranllapa.
Chaymi Jesusqa paykunataqa kaynu niran: --Shamuyllapa nuqawanna rinallapapaq. Chaqa nuqaqami yach'achishaykillapa piskaduta aypaq yupayna runakunata nuqapaq yach'achir tantanaykillapapaq nir.
Chaynu nitinqami, chay runakunaqa chay kutilla atun shikrankunata dijar, paywanna riranllapa.
Piru mas naypaqman riyarqa, Jesusqa qashan rikaran Santiaguta uknin Juanwan chaypi kaqta. Paykunaqami Zebedeupa wamrankuna karanllapa. Chaymi paykunaqa uk yaku karrupi atun shikrankunata kamakachiyaranllapa.
Chayna Jesusqa qayamuran paykunatapis. Chaymi chay kutilla, Juanqa Santiaguwan ishkantin Jesuswanna riranllapa, chay yaku karrullapi taytanta trabajaqninkunawan dijarna.
Chaynu rirqami Capernau'm pwiblumanna ch'aranllapa. Chaymantami samana diya katin Jesusqa chay Israel runakunapa tantakananllapa wasiman yaykur yach'achikuq qallariran.
Piru yach'achikutinqami tukuyla chaypi kaqkunaqa kusalata dispantakaranllapa. Chaqa Jesusqami yach'achikuran paypa yach'ayninllawan, manami Moise's mantakushanta yach'ar yach'achikuqkuna yupaychu.
Chay tantakananllapa wasi ruripiqami kayaq uk runa dyablupa yarpuyninwan. Chayqami kusala jwirtita kaynu nir qaych'akuran:
--¡Ay! Nazaretmanta Jesu's, ¿imapaqtaq nuqakunaman yakapakanki? ¿Ima, chinqachimaqllapachu shamushayki? ¡Nuqami riqsishuni! ¡Qamqami Dyuspa Santu Wamran kanki! nir.
Chaynu nitinmi, Jesusqa anyaran dyablupa yarpuynintaqa kaynu nir: --¡Upallalla yarquy kay runamantaqa! nir.
Chaynu nitinqami, chay dyablupa yarpuyninqa chay runataqa atakita qur, kusala jwirtita qaych'achirna yarquran.
Chayta rikarmi, tukuyla runakuna kusalata manchakuranllapa. Chaymi ukninllapa ukninllapa kaynu ninakuyaqllapa: "¿Imataq kayqa kanqa? ¡Kusata paylla mantakur imami ukman mushuq imakunata yach'achikun! ¡Chaynulla dyablupa yarpuyninmapis imata nitinpis kasun!" nir.
Chaymanta-pachami tukuyla Galilea lugarkunapi Jesuspaqqa kusalata yach'aranllapa imanumi payqa imatapis rurayta puytin nir.
Chaymanta chay Israel runakunapa tantakananllapa wasimanta lluqshirqa, Jesusqa Santiaguwan, Juanta apar riran Simonpa, Andrespa wasinman.
Chaypimi Simonpa swigranqa kusala rupawan qishaq mantanpi usurayaran. Chaynu chaypi qishaq nir Jesusta willatinllapami,
Jesusqa rir qimikar, chay warmisitataqa makinmanta chutar sharichimuran mantanmantaqa. Chaymi chay kutilla chay rupaqa dijaranna. Chaymantami ashwan chay warmisitaqa sharikur paykunata qaraqna qallariran.
Rupay chinqatin limpu tutapashana katinqa, Jesusmanqa tukuy qishaqkunata, dyablupa yarpuyninwan kaqkunata ima apamuranllapa.
Piru chay wasipa punkunmanqami chay pwiblumanta tukuyla runakuna limpu untaranllapa Jesusta rikakunanllapapaq.
Jesusqami tukuy qishayninllapakunamanta kusala achka runakunata allichar, dyablupa yarpuyninkunamatapis achkata itakuran. Chaynu itakutinmi dyablupa yarpuyninkunaqa, yach'aranllapa "Jesusqami Dyuspa Wamran" nir. Piru Jesusqami mana dijaranchu paypaq rimananllapapaqqa.
Chaymanta allaqnin achkiyayatinnaqa amsaqla Jesusqa sharir, chay pwiblumanta lluqshir riran chunllaq lugarkunaman Taytanman mañakuq.
Chaymantaqami, Simonqa wakinninkunawan Jesusta maskaq rir,
tarirqa niranllapa: --Tukuymi maskashuyanllapa nir.
Jesusqa niran: --Ashwan rishunllapa uklaw shipchakaq pwiblukunaman, chaypipis Dyuspa shumaq rimayninta yach'achikunaypaq. Chaqa chaypaqmi shamusha kani.
Chaynumi Jesusqa Galilea pwiblupa tukuy lugarninkunapi, Israel runakuna tantakananllapa wasikunapiqa Dyuspa shumaq rimayninta yach'achikur chaynullami dyablupa yarpuyninkunata itakur ima puriran.
Chaymantaqami uk runa ismuyaq kwirpuyjun Jesusman qimikar, naypanpi qunqurikur kaynu niran: --¡Taytituy! llakipamayarqa allichamay-ari kay qishayniymantaqa nir.
Jesusqami llakipar makinwan kamar niran: --Munanimi alliyanaykita. Kananlla alliyay, nir.
Chaynu nitinlami, chay ismuyaq kwirpuyjun runaqa, alliyaranna qishayninmantaqa.
-
Chaymantami Jesusqa chay runataqa kaynu niran: --¡Allita uyamay! Amami mayqantapis willankichu. Ashwanmi rir qimikay kuraman. Chaymi apanki ufrinditaykita Moise's mantakushannulla. Chayna tukuy yach'ananllapapaq qishaynikimantaqa alliyashaykina nir.
Piru chay runaqami chaymanta lluqshirqa tukuylata parlaran Jesu's, paypaq rurashantaqa. Chaymanta-pachami Jesusqa manana pwiblukunamanqa yaqqa yaykuqnachu. Ashwanmi chay maypich'i yaqqa mana runakuna kaq chaylapina kidaq. Piru chaynumapis tukuy lugarmantami runakunaqa riqllapa payta rikaqqa.

Chaymanta, ayka diyamantami Jesusqa Capernau'm pwibluman tikrakar riran. Chaymantami yach'aranllapa chay wasiman, ch'amushana nir.
Chaynu yach'arllapami Jesu's kayashanman chaynulla waqta punkumanmapis kusalata untaranllapa. Chaymi manana maylawta yaykunapaqmapis karannachu. Chaynumapis Jesusqa Dyuspa shumaq rimananta yach'achikuyaran.
Chaykamanmi kwatru runakuna, mana kuyuyta puytiq kwirpuyjun uk runata ch'achiranllapa chaymanqa.
Piru Jesu's kayashanmanqa mana imanupis ch'achiyta puytiranllapachu kusala achka runakuna kashanrayku. Chaymi iqaranllapa wasipa ananman. Chaymantaqa chay wasipa qatananta uch'kukur, chaylata chay qishaqtaqa uk paritapi Jesuspa naypanmanqa ishkichiranllapa.
Chaymanta Jesusqa nuqapi kusata kriyinllapa nir yach'arqa, chay qishaqtaqa kaynu niran: --Wamrituy, tukuy uchakushaykikunamantami pirdunashushana kani nir.
Chaypimi, Moise's mantakushankunata yach'ar yach'achikuq wakin runakuna tayaranllapa. Chaymi kaynu nir yarpuranllapa:
Kayqami yanqa runala. ¿Imaraykutaq waknuqa ninqa? Wakqachu Dyusninchiknulla tukunayan. Manami allinchu chaynuqa. Chaqa Dyuslari uchakunamanta pirdunakuytaqa puytin nir.
Piru Jesusqami kwintata qukaran imatami yarpuyanllapa nirmapis. Chaymi paykunataqa kaynu nir tapuran: --¿Imapaqtaq qamkunaqa chaynuta yarpunkillapa?
¿Qamkunapa yarpuynikillapamantaqa ima ninaypaqtaq mas trabajusu kanqa kay runataqa 'Uchaykikunamantami pirdunashuni' ninaypaq, manaqachu 'Sharir paraykita apar riy' ninaypaq?
Piru kananllami intrachishaykillapa Dyusmanta Shamuq Runaqami kay pachapiqa paylla puytin uchanllapakunamanta pirdunakuytaqa nir. Chaynu nirnaqami chay mana kuyuyta puytiq kwirpuyjun runataqa niran:
--Qamtami nishuni: Sharir paraykita apar, riy wasikiman nir.
Chaynu nitinqami, chay qishaq karan chay runaqa das sharir, paranta charikur lluqshimuran tukuyla rikayatin. Chayta rikarmi tukuy chaypi kaqkunaqa kusalata dispantakaranllapa. Chaymi ashwan Dyusta alabaq ch'urakaranllapa kaynu nir: "¡Manami kaypiqa uk kutilamapis waknutaqa rikashanchikllapachu!" nir.
Chaymantami Jesusqa qashan riran atun quch'apa manyanman. Piru chaymanpismi kusa achka runakuna tantakatin payqa yach'achiyaran.
Chaymanta riyarqami Alfeupa wamran Levita rikaran. Payqami chay Roma pwiblupaq impwistuta kubrakunanpi tayaran. Chaymi Jesusqa niran: --Shamuy nuqawan rishun nir. Chaynu nitinqami Leviqa sharir paywanna riran.
Chaymantami Jesusqa Levipa wasinpi mikuyaranna. Chaymi chay kutilla Romapaq impwistuta kubrakuqkuna, kusa uchayjun runakuna Jesuswan chaynulla yach'akuqninkunawan ima misapina tayaranllapa. Chaqa kusalatari Jesuswan pulla puriyta munaqllapa.
Chaynu Jesu's tukuywan mikuqta rikarmi chay fariseo runakuna chaynulla Moise's mantakushanta yach'ar yach'achikuqkuna, Jesuspa yach'akuqninkunataqa kaynu nir tapuran: --¿Imapaqtaq yach'achikuqnikillapaqa chay impwistuta kubrakuqkunawan chaynulla uchasapakunawan pullaqa mikun? nir.
Chaynu nitinllapa uyaparmi Jesusqa niran: --Allilan kar mana qishaq kaqkunaqami mana ministinchu rimidyakuqtaqa. Chaymi ashwan chay qishaq kaqkunala ministin rimidyakuqtaqa. Chaqa nuqaqami mana, chay allinla kani niqkunapaqchu shamusha kani. Ashwanmi shamusha kani chay uchayjunkunata willatiy kriyir washakananllapapaq.
Uk diyapimi Shutichikuq Juanpa yach'akuqninkuna, chaynulla wakin fariseukunaqa ayunayaranllapa. Chaymantami wakin runakuna rir, Jesustaqa kaynu nir tapuranllapa: --Shutichikuq Juanpa yach'akuqninkuna, chaynulla fariseukunapa yach'akuqninkunapismi ayunanllapa. Qampa yach'akuqnikikuna-shuypaqa, ¿imapaqtaq mana ayunanllapaqa? nir.
Jesusqa paykunataqa niran: --Uk runa kasaraq, chayllapiraq katinqachu chay pullan kaqkunaqa ¿ayunayta puytinman? Manami ayunaytaqa puytinmanchu.
Piru chay kasarasha rinanpaq urami ch'amunqana. Chaynu ritinna-shuypaqa ayunanqallapana.
"Nishaykillapapis: Manami mayqanpis uk makwa rach'pataqa mushuq rach'pawanqa rimindanchu. Chaqa chay mushuq rach'pami paqakarqa chapukayanqa. Chaynu chapukarmi, makwa rach'pataqa llikinman. Chaynuqami ashwan masna llikikayanqa.
Chaynulla, chay ubapa yakun mushuq binutaqa manami itanchikchu makwa qara kapachumanqa. Chaqa chay ubapa yakun binuqami byijuyar makwa qarataqa llikinman. Chaynuqami ashwan ubapa yakun binu chaynulla chay qara kapachupis yanqallana tukukanman. Chayraykumi, ubapa mushuq yakun binutaqa mushuq qara kapachumanna itaypaq".
Uk samana diyapi Jesusqa trigu tarpukashapa rurinta riyaran yach'akuqninkunawan. Piru yach'akuqninkunaqami trigupa ispiganta pitikuqnu riyaranllapa.
Chayta rikarmi fariseukunaqa Jesusta kaynu niran: --¡Ay! ¿Imapaqtaq yach'akuqnikikunaqa kanan samana diyapi mana ruraypaq kaqtaqa rurayan? nir.
Chaynu nitinllapami Jesusqa niran: --¿Manachu qamkunaqa liyishaykillapa, gubyirnu David uk kuti wakinninkunawan mallaqnar imanu tukuran nir iskribikashantaqa?
Chaqa chay tyimpukunapimi kurakunapa mantaqninqa Abiatar karan. Piru Davidmi wakinninkunawan Dyusta adurananllapa tuldu wasiman yaykur, Dyuspa kaq turtillakunata mikuranllapa. Allita yach'ashanchikllapanu, chay turtillakunataqami, kurakunala mikunanllapapaqqa kaq.
Jesusqami niranpis: --Dyusqami samana diyataqa ruraran runakuna mana qischakananpaqchu. Ashwanmi ruraran chay diyapimapis aligriyananllapapaq.
Chaymi Dyusmanta Shamuq Runa kar, chay samana diyapiqa imata ruraypaq chaynulla mana ruraypaqchu niyta puytini.

Chaymantami uk samana diyapi Jesusqa chay Israel runakuna tantakananllapa wasiman qashan yaykuran. Chaypimi uk runa wiqru makiyjun karan.
Piru chaypiqami riparakuqkuna, mana shaykuq kusalata Jesustaqa chapar, ninakuyaranllapa: "¿Ima kay samana diyapichu alliyachiyanqa wak runataqa? Chayta ruratinqami, chaylapaqna uchachashunllapa" nir.
Piru Jesusqami chay wiqru makiyjun runataqa niran: --Sharir, ch'aypinllapapi shay.
Chaymantami chay runakunataqa kaynu nir tapuran: --Samana diyapiqa, ¿allin kaqtachu ruranchik manaqachu mana allin kaqta? Chaynulla ¿allinchu kanqa allichar washakunapaq manaqachu dijasha wanunanpaq? Chaynu nir tapukutinmi, chay runakunaqa mana imatapis rimarchu uyaralla kidaranllapa.
Piru Jesusqami chay runakuna pay nishanta mana intrakanayashanllaparayku kusata piñakur, llakir ima chay qishaq runataqa kaynu niran: --Chutarachiy makikita nir. Chaynu nitin, chutarachitinqami makinqa allinna kidaran.
Piru chaynu ruratinmapis, chay fariseo runakunaqa waqtaman lluqshimurqa, Herodespa wakinninkunawan parlaranllapa Jesustaqa wanuchinanllapapaq.
Jesu's yach'akuqninkunawan chay atun quch'apa manyanman ritinmi chay Galileapa pwiblunkunamanta kusala achka runakuna ikinta riranllapa.
Piru chaypi Jesu's kusa shumaq mana ruraypaq imakunata rurayan nir yach'arllapami Judea pwiblukunamanta, Jerusalenmanta, Idumeamanta, Tirumanta, Sido'n pwiblukunamanta ima kusala achka runakuna Jesu's kayashanman shamuranllapa. Chaynullami Jorda'n riyupa uklaw chimpanmanta ima shamuranllapa Jesusta rikayta munar, chay atun quch'amanqa.
-
Chaynumiri kusata untamuranllapa. Chaypimi Jesusqa achka qishaqkunata allicharan. Chaymi tukuy chay qishaqkuna alliyananllaparaykuqa kumsanakuypa, saruch'anakuypa wakmanta kaymanta untaranllapa Jesusta kamarla alliyananllapapaq. Chayraykumi Jesusqa yach'akuqninkunata kach'aran uk yaku karruta listatinllapa, chaymanna iqatin amana mas kich'kichinanllapapaq.
Chaynullami chay dyablupa yarpuyninwan kaq runakunapis Jesusta rikarqa, paypa naypanpi qunqurir, qaych'akuranllapa: "¡Qamqami Dyuspa Wamran kanki!" nir.
Piru Jesusqami anyaran chay dyablupa yarpuyninkunataqa, amana chaynu paypaq rimananllapapaq.
Chaymantami Jesusqa uk sirkaman iqar, kusa allinta yarpuchishan runakunata qayaran. Chaynu qayatin tantakatinllapanaqa,
paykunamanta dusi runakunata akraran paywanna purinanllapapaq. Chaynulla rir yach'achikunanllapapaq imami karan.
Chaynullami paykunataqa Jesusqa pudirninta quran qishaqkunata allichananpaq, dyablupa yarpuyninkunata runakunamanta itakunanllapapaq ima.
Kaykunami chay dusi akrashankunaqa karan: Ukqami Simo'n karan. Payllatami shutichiranpis Pedro nir.
Chaymantaqami karan Zebedeupa ishkay wamrankuna Santiago, Juan ima. Kay paykunatami shutichiran "Boanerges". Rimayninchikpiqa "Kunyapa Wamrankuna" nir intrachimanchik.
Wakinkunaqami karan: Andre's, Felipe, Bartolome', Mateo, Toma's. Chaynullami karanpis Alfeupa wamran Santiago, Tadeo ima. Ukqami karan Simo'n. Payqami Cananeo partidumanta karan.
Uk-shuypaqa karan Judas Iscariote. Kaymi Jesustaqa kuntrankunaman qukuran wanuchinanllapapaqqa.
Chaymantaqami Jesusqa yach'akuqninkunawan yaykuran uk wasiman. Piru chaymanpismi kusa achka runakuna untaranllapa. Chaymi Jesu's, chaynulla yach'akuqninkunamapis mana mikuylamatapis puytiqllapachu.
Chaynu yach'achikur mana mikutin imami, Jesuspa ayllunkunaqa riranllapa wasinman apananllapapaq. Chaqa wakinkunaqami "Jesusqa yaruyasha" niyaqllapa.
Chaynulla Moise's mantakushanta yach'ar yach'achikuqkuna Jerusalenmanta ch'asha kaqkunapis kaynu niyaqllapa: "Chay dyablupa mantaqnin Beelzebu' shutiqmi, wak runataqa pudirninta qusha runakunamanta dyablupa yarpuyninkunata itakunanpaqqa" nir.
Chaynu niqta uyaparmi Jesusqa paykunata qayamuran. Chaymantami uk kumparasyunta rurar kaynu niran: "¿Imanuna dyabluqa uk dyablu masinta itakuyta puytinqa?
Chaynullami mayqan pwiblupis paykunapura ch'iqninakurqa mana maydiyapis pulla kaytaqa puytinchu.
Chaynulla uk ayllupis paykunapura ch'iqninakurqa, mana shumaqta kawsaytaqa puytinllapachu.
Chaynullami dyablupis, uk dyablu masinta itakurqa ukninta itakushanrayku manami allinchu. Chaymi manana pulla kaytaqa puytiyanqanachu. Ashwanmi chaynu ruranakurqa limpu tukukayanqallapana.
"Chaqa allita yarpuyllapa: Uk kusala pulsuyjun runapa wasinman mayqanpis suwakuq yaykunarqami, chay wasipa amunta puntataqa wataytaraq ministiyan. Chaynu wataraqmi suwaytaqa puytiyan, manaqa mana".
-
Chaymantami Jesusqa chay runakuna wakqami dyablupa pudirninwan nishanllaparayku, kaynu niran: "Chiqaptami nishaykillapa: Runa tukuy uchakushanta chaynulla mana allinta rimashantami Dyusqa pirdunanqa. Piru Santu Ispiritupaq mana allinta rimashanllapata-shuypaqa mana maydiyapis pirdunanqachu".
Chaymantaqami Jesuspa mamanwan, ukninkuna ch'aranllapa. Piru waqtalapi kidarmi kach'akuranllapa Jesusta qayamunanllapapaq.
Chaymi Jesuspa ridurninpi taqkunaqa kaynu niranllapa: --Mamaykiwan, uknikikunami chay waqtapi. Qamtami maskashuyanllapa nir.
Jesusqa niran: --¿Mayqantaq mamayqa? ¿Mayqantaq ukniykunaqa?
Chaymi chay ridurninpi taqkunata chapar niranpis: --Kaykunami mamaywan, ukniykunaqa.
Chaqa mayqanpis Dyus munashanta ruraqkunalami ullqu kaq, warmi kaq ukniykunaqa, chaynulla mamaymapis nir.

Chaymantami Jesusqa chay kusala atun quch'apa manyanpi qashan yach'achikuq qallariran. Piru kusa achka runakuna tantakayatinmi, Jesusqa chay quch'api yaku karru karan chayman iqar taran. Nataq runakunaqami chay quch'apa manyanlapi kidaranllapa.
Chaymi kumparasyunkunawan kusa achka imakunata yach'achikuran. Chaymi kaynu niyaran paykunataqa:
"Allita uyakuyllapa. Uk runami tarpukuq riran ch'akranman.
Chaymanta shikwakutinqa wakin simillaqa nanman rataran. Chaymi pariq kurukuna shamur mikuran chay simillataqa.
"Nataq wakin similla-shuypaqa rumipa ananpi yaqqa mana allpa kaqman rataran. Piru chay simillaqami daskaqla winaq qallariran, mana ruri maypi pampakashanrayku.
Chaymantami, rupay iqamutinqa mana allita ch'upakushanrayku, daskaqla ñutukur chakiran.
"Nataq wakin simillakunaqami kasha rurikunaman rataran. Chaymantami kashakuna winar ch'amitachitin, mana puqurannachu.
"Piru wakin similla-shuypaqami rataran kusa shumaq pachaman. Chaymi kusa shumaqta winatin, kusala shumaqta kusichakuranllapa. Chaqa, wakin ispigaqami trinta murisituyjun karan. Nataq wakin ispigaqa sisinta murisituyjun. Wakin-shuypaqa, syin murisituyjun ima karan".
Chaynu nishana karmi Jesusqa niranpis: "Rinriyjun kaqkunaqa uyakur intrakayllapa" nir.
Chaymanta achka runakuna ritinnaqa Jesusqa paylana kidaran. Piru chaypiqami karanraq Jesuspa pullan puriqkuna chaynulla chay dusi yach'akuqninkuna ima. Chaymi paykunaqa kaynu nir Jesustaqa tapuranllapa: --Chay kumparasyunqa, ¿imatataq intrachimanchikqa? nir.
Jesusqa niran: "Qamkunatami Dyusqa imanumi mantakun nirqa paylla intrachishuyanllapa, unay michka mana intrakasha katinllapamapis. Piru tukuy mana kriyishanrayku waqtapi yupay kaqkunata-shuypaqami kumparasyunkunalawan willan,
michka chapakurmapis mana rikananllapapaqchu. Chaynulla michka uyakurmapis mana intrakananllapapaqchu. Chaynu tukur Dyuspi mana qashan kriyirqami, uchanllapamantaqa manana pirdunakanqallapanachu".
Jesusqami chay tapuqkunataqa niran: "¿Ima qamkunapischu mana intrakashaykillapa chay kumparasyuntaqa? Chaynu kay kumparasyunta mana intrakarqa, ¿imanuna wakin kumparasyunkunata ruratiymaqa intrakankillapa?
"Allita uyakuyllapa: Uk tarpukuq nirqami intrachimanchik Dyuspa rimayninta parlakuqpaq.
Wakin simillakuna nanman ratasha nirqami intrachimanchik Dyus nishanta uyapar mana intrakaqpaq. Chaymi dyablu shamurqa, chay yarpuyninpi purichiyashantaqa limpu qunqachin.
"Nataq chay similla rumikunapa rurinman ishkiran chaykunaqami, intrachimanchik chay runakuna Dyus rimashanta kusa aligrila uyakuqpaq.
Piru mana allita ch'upakusha karmi, mana shachinakuytaqa puytinchu. Chayraykumi Dyuspi kriyishanrayku imallapiqa qischakar, manaqa imanachinanllapapaq ikinllapapi puritinqa chay uyakushanta dijarna qunqanllapa.
-
"Nataq chay simillakuna kashapa rurinman ratashakunaqa, intrachimanchik Dyus nishanta uyapaqkunapaq. Piru kay pachapi imanupis kusa imayjun kanar tukuy imata munar, imakunapi yarpupakur imaqa, Dyusmanta ashunllapa. Chayraykumi, chay munashankuna, yarpupakushankuna ima, paykunata ch'amitachiq yupay Dyuspa rimaynintaqa qunqachir, manana dijanchu puqunanpaqqa.
"Piru wakinkunaqami Dyus nishanta allita uyakur kasur kusa shumaqtana kawsanllapa. Chaymi paykunaqa imanutaq simillamaqa kusa shumaq pachapi tarpukar kusala achkata puqun chay yupay. Chaymi paykunamanta wakinqa imanutaq uk ispigamaqa trinta murisituyjun karan, wakin-shuypaqa sisinta murisituyjun, wakinqami syin murisituyjun karan kada ispiga chay yupay".
Chaynullami Jesusqa paykunataqa niran: "Uk lamparata achkirachikunanpaq apamurqachu ¿kajunpa rurinman manaqa uk parapa ch'akinpi ch'uranchik? ¡Manami! Ashwanmi unaqlapi ch'uranchik achkirachikunanpaqqa.
Chaynullami kanan qamkunata willashutiyllapa wakinkunapaq pakaplla yupay kaqkunaqa, maydiyaqa uk lampara achkirachikuq yupay shutillamanna rikaritin allita intrakanqallapa.
"Chayraykumi, rinriyjun kaqkuna uyakur intrakayllapa".
Jesusqami niranpis: "Allita uyakur kasumayllapa. Chaqa kanan imanu ukkunata yanapatkillapaqami, chay yanapashaykinullana Dyusqa qamkunatapis mastana yanapashunqallapa.
Chaqa mayqanpis intrakar kasukuqtaqami masta qushaq. Piru chay mayqanpis mana intrakanaqta-shuypaqami pitilata intrakashanmatapis limpula qunqachishaq" nir.
Jesusqami niranpis: "Dyuspa mantakuyninqami imanutaq uk runamaqa ch'akranpi simillata tarpur dijan chay yupay.
Chaqa chay tarpukuqqami rirqa punun, rikch'akun ima. Piru payqami mana kwintata qukatinchu nasimur winan chay simillaqa unaq katin, tuta katinmapis.
Chaqa pachaqami paylla winachitin, puntataqa yurakunraq. Chaymantami ispigakur puqurna untachikun.
Chaynu puqur qarwatinmi, amunqa kusichakun. Chaynu yupaymi Dyuspa mantakuyninqa".
Jesusqami niranpis: "¿Imanu yupaytaq Dyuspa mantakuyninqa manaqa imawantaq kumparayman Dyuspa mantakuynintaqa?
Dyuspa mantakuyninqami uk mustasa qirupa simillanta pachapi tarpunllapa chay yupay. Chay simillaqami kusala llampitu tukuy qirupa simillanmantaqa.
Piru tarputinllapa atunta winarmi, kusala achka rikrayjunpaqna tikrakan, wakin mallkikuna ch'akrapi kaqkunamantaqa. Chaymi ashwan pariq kuritukunamapis chay rikrankunapina llantukur tanllapa ima".
Jesusqami runakunataqa kusala achka kumparasyunkunawan yach'achiran imanu intrakananllapapaq nir.
Chaqa manami imatapis mana kumparasyunkunawanqa yach'achiranchu. Nataq yach'akuqninkunata-shuypaqa chaymantana paykunalata intrachiq ima niyanmi chay kumparasyunqa nirmapis.
Chay diyallapi limpu amsayatinnaqa Jesusqa yach'akuqninkunata niran: "Rishunllapa kay quch'apa waklaw manyanman" nir.
Chaymi paykunaqa, runakunata dijar, chay yaku karrullapi Jesusta apar riranllapa. Wakin yaku karrukunapis pullan riranllapa.
Chaynu riyatinllapami kusala jwirti wayra shamushanrayku yakuqa kusata wakman kayman maqchikaq qallariran. Chaymi chay yaku karrutaqa pampanayaranna.
Piru chaykamanqami Jesusqa ikikaqlawpi uk almadapi umanta sintikuchisha punuyaran. Chaymi chay yach'akuqninkunaqa rikch'achir kaynu niran: --¡Taytituy! ¿Manachu kwintata qukanki yakumanmi chinqayanchikllapana nirqa?
Chaymantami Jesusqa sharir, wayrawan yakutaqa kaynu niran: --¡Uyarar, qasillay! nir. Chaynu nitinqami wayrawan yakuqa limpu limpu qasillaran.
Chaymantaqami Jesusqa yach'akuqninkunataqa niran: --¿Imapaqtaq kusalata manchakunkillapa? ¿Qamkunaqachu manaraq allitaqa kriyimankillapa? nir.
Piru paykunaqami kusalata manchakushanllaparayku dispantakashalla kaynu nir tapunakuyaqllapa: "¿Kayqa, imanu runa katintaq wayrawan yakumapis kasunqa?" nir.

Chaynu rirmi chay quch'apa uklaw manyan Gadara shutiq lugarman ch'aranllapa.
Chaymanta Jesu's yaku karrumanta ishkitinqa, dyablupa yarpuyninwan kaq uk runa qimikaran.
Chay runaqami pantyunkunapi taq. Chaynulla kusala jwirsayjun ima kaq. Chaymi michka kadinakunawan watarmapis mana qasillachiytaqa puytiqllapachu.
Chaqa qasillachinanllapapaq nirmi kutir kutir makinkunata, ch'akinkunata ima kadinakunawan wataqllapa. Piru chaynu kadinakunawan watatinllapamapis manami sirbichiqchu. Ashwanmi imanupis pidasu pidasu pitiq. Chaymi mayqanpis mana imanupis binsiyta puytiqllapachu.
Chay runaqami unaqpis, tutapis, sirkakunapi, pantyunkunapi kusalata qaych'akur, rumikunawan paylla takakar ima puriq.
Piru Jesusta rikar-shuypaqami kusalata kallpar rir naypalanpi qunquriran.
-
Chaymi Jesusqa chapar niran: --Qam, dyablu mana sirbiq, lluqshiy kay runamanta nir. Chaynu niyatinmi dyabluqa qaych'akur kaynu niran: --¡Unaq syilumanta Dyuspa Wamran Jesu's, ama nuqamanqa yakapakamuychu! ¡Tayta Dyuspa shutinpimi rugashayki ama qischamanaykipaqchu! nir.
Chaynu qaych'akuyatinmi Jesusqa tapuran: --¿Imataq shutinki? nir. Chay runaqa niran: --Nuqaqami shutini 'Legio'n'. Chaqa kusa achkami kanillapa nir.
Chaymantami chay dyablupa yarpuyninqa Jesustaqa kusalata rugaran ama chay lugarmantaqa itakunanpaqchu.
Piru chay kayashanllapamanta yatanllapa sirkakunapimi kusa achka kuchikuna shitqakuyaran.
Chaymi chay dyablupa yarpuyninkunaqa, Jesustaqa kaynu nir rugaranllapa: --Dijamayllapa chay achka kuchikuna kan chayman yaykunayllapapaq nir.
Chaynu nitinmi Jesusqa niran: --Riyllapa nir. Chaynami chay dyablupa yarpuyninkunaqa runamanta lluqshir kuchikunamanna yaykuranllapa. Chaymi kuchikunaqa chay kutilla kusalata kallpar, qaqata rishannu quch'aman ratar ch'uqar wanuran. Chay kuchikunaqami dus mil (2,000) yupay karan.
Nataq chay kuchikunata michiqkunaqami alsakar riranllapa. Chaynu rirmi tukuyla ch'akranpi kaqkunata chaynulla pwiblupi kaqkunata ima willaranllapa. Chaymi tukuyla runakuna lluqshir riranllapa rikaq.
Chaymanta Jesu's kayashanman ch'arnaqa, chay kusala achka dyablupa yarpuyninwan kasha runataqa, rikaranllapa yarpuyninpina mudakusha taqta ima. Chaqa dyablupa yarpuyninqa lluqshishana karan paymantaqa. Chaymi runakunaqa kusalata manchakuranllapa.
Nataq chay runakuna imanu chay dyablupa yarpuyninwan kaq runa alliyashanta, chaynulla imanu chay kuchikunawan pasashanta ima wakinkunata parlaranllapa.
Chaymantami tukuyla runakuna kusalata Jesustaqa rugaranllapa, chay lugarninllapamantaqa rinanpaqna.
Chaymi Jesu's yaku karrupi rinanpaqna katinqa chay dyablupa yarpuyninmanta alliyasha runaqa Jesustaqa rugayaran paywan rinanpaq nir.
Piru Jesusqami mana munarchu niran: --Ashwanmi riyna wasikiman. Chaymi aylluykikunata ima parlanki imanumi Dyusqa kusalata llakipashur allichashusha nir.
Chaymi chay runaqa rir tukuyla chay Decapolispa pwiblunkunaman parlakuran, imatami Jesusqa paywan rurasha nir. Chayta uyaparqa tukuyla kusata dispantakaranllapa.
Chaymantami Jesusqa chay quch'apa uklawninmanta yaku karrupi qashan tikrakamuranna. Piru chaymanpismi kusala achka runakuna tantakaranllapa. Chaymi Jesusqa paykunawan chay atun quch'apa manyanpina kidaran.
Chaykamanqami Israel runakunapa tantakananllapa wasipi uk mantakuqnin Jairo shutiq ch'amuran. Payqami Jesusta rikarqa, rir naypanpi qunqurikur kaynu nir kusalata rugaran:
--Taytituy, wamraymi wanuyanna. Imaraq rir makisituykikunata ananman ch'urankiman, alliyarna kawsananpaq nir.
Chaymi Jesusqa riran paywan. Piru kusala achka runakunami pullanqa riran. Chaymi kusala kich'kipi riyaran payqa.
Piru chay runakunapa rurintami riyaran uk warmisita. Chay warmimi dusi añupaqna yawarnin shamutin qishaq karan.
Chaymi rimidyakuqkunapi, kusalata gastaran iman kaqninkunalamatapis. Piru manami mayqanpis allicharanchu. Ashwanmi masna binsikayaran.
-
Chaymanta Jesuspaq rimaqta uyaparqa yarpuran: "Jesuspa rach'panta kamarlami alliyashaq" nir. Chaymi payqa runakunapa rurinlata rir, ikinmanta Jesuspa rach'panta kamaran.
Chaynu kamatinlami, chay kutilla yawarnin shamuqqa qasillaranna. Chayna kwirpuntaqa alliyaqtana syintiran.
Piru Jesusqami kwintata qukaran pudirnin yarqusha nir. Chaymi ikiman tikrakar runakunata kaynu nir tapuran: --¿Pitaq rach'payta kamasha? nir.
Yach'akuqninkunaqa niran: --¿Manachu rikanki kusala achka runakuna wakmaqa kich'kichishuyan? Piru chaynumapis tapukuyanki: '¿Pitaq kamamasha?' nir.
Piru Jesusqami kusalata chapayaran tukuy ridurninpi kaqkunata, mayqantaq rach'payta kamasha kanqa nir yach'ananpaq.
Chaymantami chay warmiqa yach'aranna nuqapaqmi chapakuyan nir. Chaymi kusalata manchakur chukchukyaqnulla rir Jesuspa naypalanpi qunqurikur, imanu kashantapis karanlata willaran.
Jesusqa niran: --Mamitay, kriyishaykiraykumi alliyashaykina. Chayraykumi aligrilana rikuy. Chaqa tukuy qishaynikimantami alliyashaykina.
Chaynu nir Jesu's rimayatinllami, chay tantakananllapa wasipi mantakuq Jairupa wasinmanta ukkuna ch'amur kaynu niranllapa: --Wamraykiqami wanushana. Amana masqa qillakachiynachu chay yach'achikuqtaqa nir.
Piru Jesusqami chay nishanllapata mana kasurchu, Jairutaqa niran: --Ama manchakuychu. Nuqalapi kriyiy nir.
Chaynu nirqa, chay ikinta riqkunataqa Jesusqa manana munaranchu pullan rinantaqa. Chaymi Jairuta, Pedruta, Santiaguta uknin Juanlawan ima aparan.
Jairupa wasinman ch'arqami, uyaparan kusata llakir waqaqllapata ima.
Chaymi Jesusqa wasi ruriman yaykurqa niran: --¿Imapaqtaq kusata waqar imaqa laqyayankillapa? Wamraqami mana wanushachu. Punuyanlami nir.
Chaynu nitinmi kusalata asiparanllapa. Piru payqa tukuy ruripi kaqkunata waqtaman urquran. Chayna wamrapa taytanta, mamanta apar, chay kimsa pullan riqkunalawan yaykuran ruriman, chay wamra usurayashanmanqa.
Chaymanta makinmanta aypar wamrataqa niran: --|iTalita cumi.|r (Rimayninchikpiqa munan niyta: "Mamitay, qamtami nishuni: ¡Sharimuy!" nir).
Chaynu nitinlami, chay dusi añuyjun wamraqa sharir puriq qallariran. Chayta rikarmi tukuy runakuna kusalata dispantakaranllapa.
Piru Jesusqami paykunataqa niran: --Amami mayqantapis tukuy kaykunapaqqa parlankillapachu nir. Chaymantami kach'akuran wamrataqa qarananllapapaqna.

Chaymantaqa chay Jairupa pwiblunmanta lluqshir Jesusqa yach'akuqninkunawan qashan tikrakaran Nazaret pwiblullamanna.
Chaymi uk samana diyapi Jesusqa chay tantakananllapa wasipi yach'achikuq qallariran. Chaynu yach'achikutin kusala achka runakuna uyapar kusa dispantakashalla kaynu nir tapunakuyaqllapa: "¿Kayqa maypitaq yach'akuranqa kay kusa yach'ayashantaqa? ¿Wak yach'ayninqa maymantataq kanqaqa? Chaynulla ¿imanutaq milagrukunata kusalata ruranqa?
¿Manachu kayqa Mariapa, ich'kakuq wamran? Chaynulla ¿manachu Santiagupa, Josipa, Judaspa, Simonpa uknin kay runaqa? ¿Manachu paypa warmi ukninkunamapis kaypi nuqanchikkunawan tanllapa?" Chaynu nir imami, mana kasunaranllapachu.
Chaymi Jesusqa niran: --Tukuy uklaw pachapimi kusa shumaqta rikanllapa uk runa Dyuspaq rimaqtaqa. Piru chay pwiblunllamanta kaqkuna, ayllunkuna chaynulla wasinllapi imaqami mana kasunllapachu nir.
Chaymi payqa chay Nazaret pwiblunllapiqa mana ima milagrutapis ruraranchu. Ashwanmi wakin qishaqkunapa ananman makinkunata ch'urar allicharanla.
Piru Jesusqami kusalata yarpupakuran, chay runakuna paypi mana kriyinashanrayku. Jesusqami tukuy shipchakaq pwiblukunapi yach'achikur puriran.
Chaymantami dusi yach'akuqninkunataqa qayamur pudirninta quran, dyablupa yarpuyninta ima itakunanllapapaq. Chaynami ishkay ishkay kach'aran rir yach'achikunanllapapaq.
Kaynu nirmi kach'aran paykunataqa: "Nanpaqqami ama imatapis aparchu, bastunnikillapata charikurla rinkillapa. Chaynulla amami alburjata, jyamrita, qillayta imamapis apankillapachu.
Chaynullami llanqikillapata llanqikur, rach'paykillapata yakakur ama mudanantinqa aparchu rinkillapa.
Chaynullami, uk kusa allin runapa wasinman ch'ar samarqa, chay wasilapina kidankillapa chay ima diyach'i rinaykillapakaman.
Piru may lugarlawpi mana samachishurllapa chaynulla yach'achikutkillapa mana uyakushunatinllapaqa, chaymantaqa ch'akikillapapi kaq pulbumatapis ch'aspir rinkillapa. Chaynu rurarqami intrachinkillapa: 'Manami nuqakunapa kwintayllapanachu. Ashwanmi qamkunapina kanqa' nir. [Chiqaptami nishaykillapa: Jwisyu diya ch'amutinqami chay pwibluqa kusala manchaypaqtana kastigakasha kanqa chay Sodomawan, Gomorra pwiblu kastigakashanmantaqa nir.]"
Chaymi Jesuspa yach'akuqninkunaqa rir yach'achikuranllapa: Uchaykillapata dijarna Dyusman tikrakayllapa nir.
Chaynulla dyablupa yarpuyninmatapis kusala achkata itakuranllapa. Qishaqkunatapismi allicharanllapa asaytiwan salar ima.
Gubyirnu Herodesmi Jesuspaq kusalata rimaqllapata uyaparan. Chaqa chaynu rimatinllapami tukuy intirupi yach'aranllapana. Chaymi Herodesqa kaynu niran: "Chay Jesusqami, Shutichikuq Juanlla kanqa. Chaqa wanushanmanta kawsamushanraykumi milagrukunamatapis rurayta puytiyanqa" nir.
Nataq ukkunaqa Jesuspaqqa niqllapa: "Dyuspa rimaqnin Eliasmi" nir. Wakinkuna-shuypaqa niqllapa: "Dyuspa uk rimaqninmi kanqa, imanutaq unay rimaqkuna kaq chaynulla" nir.
Chaynu nitinllapa uyaparmi Herodesqa, kaynu niran: "Chayqami Shutichikuq Juan. Nuqami umanta pitichikutiy wanuran. Piru kananqami kawsamusha" nir.
-
Chaqa Shutichikuq Juan kawsayatinmi, Herodesqa uknin Felipipa warmin Herodias shutiqta warmikur mana allintachu tukusha karan. Chaypaqmi Shutichikuq Juanqa Herodestaqa kaynu nisha kayaq: "Chay ukniki Felipipa warmin Herodiasta warmikita yupay purichiyashaykiqami mana allinchu" nir. Chayta nishanraykushi, Herodesqa kach'akuran Juantaqa aypar kadinakunawan watar karsilananllapapaq.
-
Chaynullashi chay Herodias warmipis Shutichikuq Juan, runanta chaynu willashanrayku ch'iqnir, kusalata wanuchiyta munarmapis mana puytiranchu. Chaqa Herodesqashi warmintaqa mana dijaranchu chayta rurananpaqqa. Chaqa payqashi yach'aq Juanqami imatapis karanlata ruran chaynulla mana uchayjunlamapischu nir. Chayshi kusalata manchakuran. Chayraykushi Juan imata nitinpis Herodesqa kusa aligrila uyakur, mana imata nishaq nirpis yach'aqchu.
Piru uk diyapishi chay Herodiasqa imanullapis Shutichikuq Juantaqa wanuchichiran. Chay diyapishi Herodespa kumpliyañun karan. Chayshi paypa mantaqninkunawan, suldadukunapa mantaqninkunawan, chaynulla chay Galileamanta kusa runa nishakunawan ima fyistata ruraranllapa.
Chaypi katinllapashi Herodiaspa warmi wamranqa tukuyla chaypi kaqkunapa naypanpi lluqshir bayliran. Chayshi chay baylishanqa tukuy chaypi kaqkunata chaynulla Herodestapis kusalata gustaran. Chayshi Herodesqa intinadanta niran: --Mamitay, ima munashaykitapis mañamay, nuqami qushayki nir.
Chaymi qashan qashan jurar kaynu niran: --Ima munashaykitapis mañamay, nuqami qushayki, michka tukuy nuqa mantakushaymanta lamtar partin kaqmanmatapis nir.
Chaynu nitinshi, chay wamraqa lluqshir rir, maman Herodiasta tapuran: --¿Imatataq mañayman? nir. Mamanqa niran: --Shutichikuq Juanpa umanta mañay nir.
Chayshi wamraqa kallpaylla ruriman yaykur, Herodestaqa kaynu niran: --Kananllami Shutichikuq Juanpa umanta uk platupi qumanaykita munani nir.
Chaynu nirqashi mantakuq Herodestaqa kusalata llakichiran. Piru chaynu llakiyarmapisshi, chaypi kaqkunapa naypanpi jurar arnishanrayku kach'akuran chaynu rurananllapapaq.
Chayshi uk suldadunta kach'aran karsilman rir Juanpa umanta apamunanpaq.
Chayshi chay suldaduqa karsilman rir, Juanpa umanta pitir uk platupi apamur, chay warmi wamratana quran. Nataq chay wamraqashi mamantana ashwan quran.
Chaymantashi Juanpa yach'akuqninkunaqa chayta yach'arqa rir, karsilmantaqa kwirpunlatana apar pamparanllapa.
Chaymantaqami Jesuspa dusi yach'akuqninkunaqa, tikrakamuranna. Chaynu tikrakamurmi Jesusta parlaranllapa imakunata rurashanllapata, yach'achikushanllapata ima.
Piru chay diyakunapiqami Jesu's kayashanmanqa kusala achka runakuna tantakaranllapa. Chaymi chay runakunata yanapar ima Jesusqa yach'akuqninkunawan mana puytiqllapachu samar mikuylamatapis. Chaymi Jesusqa chay yach'akuqninkunata niran: --Rishunllapa chay chunllaq lugarkunaman, ratulaqa samaq nir.
Chaymi yaku karrupi paykunalana riranllapa chay chunllaq lugarkunamanna.
Piru chaynu ritinllapami kusa achka runakuna rikar riqsiranllapa. Chaymi yach'aranllapa maymanmi riyanllapa nir. Chayraykumi tukuyla pwiblukunamanta runakunaqa kusalata kallpar rir, ashwan paykunamantaqa naypaqta ch'ar yararanllapa.
Chaymanta Jesu's yaku karrumanta ishkirqa chay kusa achka runakunata rikar kusalata llakiran. Chaqa paytaqami yarpuchiran, uyshitakuna mana michikuqniyjun kanman yupay. Chaymi payqa kusa achka shumaq imakunata yach'achiran.
Piru limpu tardiyayatinnaqami chay yach'akuqninkunaqa qimikar kaynu niranllapa: --Kay lugarpiqami mana imapis kanchu. Chaynulla kusa tardinami.
Chayraykumi runakunataqa willay chay lugarkunaman, pwiblukunaman rir mikunanllapata rantinanllapapaq nir.
Piru Jesusqami niran paykunataqa: --Qamkuna qarayllapa nir. Chaynu nitinqa niranllapa: --¿Munayankichu kwichka achka dusyintus dinaryu qillaywan tantata rantir qaranayllapapaq? nir.
Jesusqa niran: --¡Rir, rikayllapa! ¿Aykataq tantitaykillapaqa? Chaymanta paykuna rir rikarqa niranllapa: --Sinku tantitawan, ishkay piskaditulami kan nir.
Chaynami Jesusqa tukuy chay runakunataqa wakpi kaypi muntun muntun tananllapapaq willaran chay qiwakunapina.
Chaymi paykunaqa kada muntunpi syin, syin; chaynulla sinkwinta, sinkwinta ima taranllapa.
Chaynu tashallapana katinqami, Jesusqa chay sinku tantitawan, ishkay piskadituta aypar unaq syiluman chapakur payji nir, Taytan Dyusman mañakuran. Chaymantami chay tantakunata pidasu pidasu pakir yach'akuqninkunata quran tukuyla chaypi kaq runakunata aypachinanllapapaq. Chaynumi chay ishkay piskaditutapis tukuylata aypachiranllapa.
Chaynumi tukuyla mikuranllapa tiqllananllapakaman.
Chaymantaqami chay tantapa chaynulla piskadupa subrantaqa dusi kanasta untataraq tantaranllapa.
Piru chay mikusha chaykunata yupatinllapaqami ullqukunala sinku mil (5,000) karanllapa.
Chaymanta Jesusqa yach'akuqninkunata yaku karruman iqachiran, rir ch'askinanllapapaq quch'apa uklawnin Betsaida pwibluman paymantaqa naypaqta. Nataq payqa chaylapi kidaran tukuyla dispidikur rinanllapakaman.
Chaynu dispidikur ritinllapanaqa, Jesusqa uk sirkaman payla iqaran Taytanman mañakuq.
Limpu amsayatinnaqa yaku karruqa chay quch'a ch'aypipina karan. Piru Jesu's payla pachapi karmi,
rikaran chay yaku karruqa mana yaqqa riyta puytiqtachu. Chaqa naypanllapalawmantami kusala jwirti wayra shamuyaran. Limpu achkiyaqpinaqa, Jesusqa yaku ananllata riran yach'akuqninkunalawman. Piru chaynu paykunaman riyarmapis, dirichu pasar rinaq yupay tukuran.
-
Chaynu yakupa ananta riqta tukuy yach'akuqninkuna rikarmi, kusalata manchakur "¡Wakqami aya!" nir kusata qaych'akuranllapa. Chaymantami Jesusqa paykunataqa kaynu niran: --¡Shachinakur ama manchakuyllapachu! ¡Nuqami kani! nir.
Chaynu nirmi, payqa chay yaku karruman iqaran. Chaymi ashwan wayraqa limpu qasillaran. Chayta rikarmi paykunaqa limpu dispantakaranllapa.
Chaqa manari intrakashallapachu karan Jesu's chay tantitakunawan milagruta ruratin rikarmapis, mana allita paypi kriyishanllaparayku.
Chaymanta chay atun quch'ata pasarqa, Genesaret lugarman ch'aranllapa. Chaymi ashwan chay yaku manyapina yaku karrutaqa watar dijaranllapa.
Piru chaypi taqkunaqami yaku karrumanta ishkiqlata Jesustaqa riqsiranllapa.
Chaymi chay rikaqkunaqa rir tukuyla may lugarkunapi parlakuran Jesuspaqqa. Chayraykumi kusala achka qishaqkunata wintur ima ch'achimuranllapa Jesusman.
Chaymi Jesusqa maylawpi nir yach'arllapaqa, chay may riyashan nankunapi ima qishaqninllapakunataqa apar yarachiqllapa. Michka pwiblukunapi, ch'akrankunapi, nankunapi ima katinmapis, qishaqninllapataqa yarachiqllapa. Chaymi kusalata Jesustaqa rugaranllapa rach'panpa manyanlamatapis kamananllapapaq. Chaynu chay rach'panpa manyanta tukuy kamaqkunaqa allinna kidaqllapa.

Chaymantami Jesusman qimikaranllapa fariseo runakuna, Moise's mantakushanta wakin yach'ar yach'achikuqkuna ima. Paykunaqami Jerusalenmanta ch'amusha karanllapa.
Chaymi paykuna rikayatin, Jesuspa wakin yach'akuqninkunaqa mana makinta paqakurchu mikuranllapa. Chaynuqami mana ruraranllapachu chay paqakuna kustumritaqa. Chaymi kusala mana allinta yarpuchiran paykunataqa.
Chaqa chay fariseukuna, chaynulla tukuy Israelmanta kaqkunaqami unay rukunllapakunapa kustumrinllawan kar, chay paqakuna kustumrita mana rurarqa mana mikuyta puytiqllapachu.
Chaynulla rantiq rir, tikrakamurmaqa chay paqakuna kustumrita rurar, kusalata paqakur mikuqllapa. Chaynulla chay kustumrinraykuqami kaykunata kusalata paqaqllapa: Basu upyananllapata; jarrankunata, jyirru mankankunata, mantankunata ima.
Chayraykumi chay fariseo runakuna chaynulla Moise's mantakushanta yach'ar yach'achikuqkunaqa, Jesustaqa kaynu nir tapuranllapa: --¿Imapaqtaq yach'akuqnikikunaqa unay rukunchikkunapa kustumrin nishannulla mana rurar, makinllapata mana paqakur mikunllapaqa? nir.
Chaynu nitinmi Jesusqa paykunataqa niran: --¡Dyusta yanqa kasuq tukuq kuchi runakuna! Waknupaqch'i Dyuspa unay rimaqnin Isaiasqa, qamkunapaq rimaran. Chaqa niqmi: Kay pwiblumanta runakunaqami shiminllapalawan kasumanllapa. Piru yarpuyninllapapiqami mana chiqaptaqa kasumanllapachu.
Chayraykumi yanqalla aduramaqllapa yupay tukunllapamapis. Chaqa chay yach'achikuyashan chaykunapis yanqa runakunapa yach'achikuyninla imami nir.
Chaqa qamkunaqami Dyus mantakushanta mana kasurchu, runakunapa kustumrinlata rurar kawsankillapa. [Chaynulla basu upyanaykillapata, jarraykillapata, uk kusa achka imakunata paqankillapa ima.]
Jesusqami niranpis: "Qamkunaqami chay kustumrikillapata ruranaykillaparaykula, Dyus mantakushantaqa mana kasunkillapachu.
Chaqa Moisesqami Dyus nitin kaynu nir mantakuran: 'Taytaykita mamaykita kusa rispituwan kasuyllapa. Chay mayqanpis taytanta mamanta ch'iqniqkunaqami wanuchikasha kanqallapa' nir.
Piru qamkunaqami ninkillapa, uk runaqa niyta puytin taytanta mamanta: 'Manami yanapashuyta puytinichu. Chaqa tukuy imay kaqkunatami arnisha kani Dyusta' nir.
Chaynu nirmi ninkillapa: 'Mayqanpis chaynu niqqami manana taytanta, mamantaqa yanapayta puytinnachu' nir.
Chaynuqami ninkillapa, Dyus mantakushanta mana kasurnachu, ashwan qamkunapa kusala achka kustumrikillapalatana yach'achikur kawsanaykillapapaq".
Chaymantami Jesusqa runakunata qayamur kaynu niran: "Allita uyakumarmi, intrakayllapa. Chaqa nishaykillapa:
Mayqanpis ima mikuyta mikushanraykuqa manami uchakunchu. Ashwanmi mayqantapis yarpuyninllamanta kusala mana allin yarpuynin lluqshimuq uchakuchin. [
Chaymi nishunillapa: Rinriyjun kaqkunaqa uyakur intrakayllapa nir]".
Chaymanta Jesusqa chay achka runakunata chaypi dijar rirnaqa, uk wasiman yaykuran. Chaymi chay yach'akuqninkunaqa kaynu niranllapa: "Allita intrachimayllapa, chay naqa yach'achikushaykitaqa" nir.
Chaymi paykunataqa niran: "¿Ima qamkunapischu mana intrakankillapa? Chaqa kaynumi niray: Mayqanpis ima mikuyta mikushanraykuqa manami uchakunchu nir.
Chaqa chay mikuyqa manami yarpuyninmanchu rin mikutinqa. Ashwanmi pach'anman rin, chaymantana kwirpunqa qashan itakamun". Chaynu nirqami Jesusqa intrachikuyaran tukuy mikuyqashi allin mikunapaqqa nir.
Chaynullami niranpis: "Uk runapa yarpuyninmanta kusala mana allin yarpuynin lluqshimuqmi uchakuchin.
Chaqa uk runapa yarpuyninmantaqami mana allin yarpuykuna lluqshimun. Chaymi musu kar, manaqa shipash karpis pakaplla kayta yarpun. Chaynulla suwakuyta, wanuchikuyta ima yarpunllapa.
Chaynullami ukwan ukwan kayta, ukpa imankunata munapakuyta, mana allinta rurakuyta, llullachikuyta, yanqalla imantapis tukchiyta, ch'iqnikuyta, ukpa washanta rimayta, kusa kani niyta ima yarpunllapa. Chaynullami mana yarpuyniyjun yupay purinllapa.
Chaymi tukuy kay riqchaq mana allin yarpuykunaqa runapa yarpuyninllamanta lluqshimun. Chaynu karmi, ashwan runataqa uchakuchin".
Chaymantami Jesusqa riran chay Tiro pwibluman [chaynulla Sido'n pwibluman ima]. Chayman ch'arqa, mana mayqanpis yach'ananpaqchu uk wasiman yaykuran. Piru chaynu mana yach'ananllapata munatinmapismi ashwan tukuyla yach'aranllapana.
-
Chaymi uk warmisita shamuran payman. Paypa warmi wamranmi dyablupa yarpuyninwan kaq. Chaymi shamur Jesuspa naypanpi qunqurikur, kusalata rugaran wamranmanta chay dyablupa yarpuyninta itakunanpaq. Chay warmisitaqami mana Israelmantachu karan. Ashwanmi Sirofenicia lugarmanta karan.
Piru Jesusqa niran: --Dijay wamraykunataraq puntataqa qarashaq. Chaqa manami allinchu wamranchikpa mikunanta kitar allqitukunata qaranapaqqa nir.
Chaymi chay warmisitaqa niran: --Chiqaptami chaynu Taytituy. Piru allqitukunamapismi, misapa ch'akinpi karqa chay wamritukuna ishkichishanlamatapis mikun nir.
Chaynu nitinmi Jesusqa niran: --¡Mamitay, chiqaptami ninki! Rikuynari. Chaqa chay dyablupa yarpuyninqami wamraykimantaqa lluqshishana nir.
Chaymi warmiqa wasinman rir ch'arqa, wamrantaqa mantanpi usuraqta tariran. Piru chay dyablupa yarpuyninqami lluqshishana karan.
Chaymantami Jesusqa chay Tiro pwiblumanta lluqshir rir Sido'n pwibluta, Decapolispa pwiblitunkunata pasar imana, ch'aran Galilea shutiq quch'apa manyanman.
Chayman ch'atinmi payman apamuranllapa uk upa gagu runata. Chaymi rugaranllapa makinta ananpi ch'urarla allichananpaq.
Chaymantami Jesusqa chay runataqa tukuy chaypi kaqkunamantaqa uklawman apar, rinrinkunaman didunta itaran. Chaynulla tuqayninwan didunta nuyuchir chay runapa qallunta nuyuchiran.
Chaymantami unaq syiluman chapakur, kusala jwirtita amayninta urqur, niran: |i"¡Efata!"|r (Rimayninpiqa niyaran: "¡Kich'akay!" nir).
Chaynu nitinlami chay runapa rinrinkunaqa kich'akaranna. Qallunpis alliyatin, rimayta puytiranna.
Chaymantami Jesusqa chaypi kaqkunata willaran ama mayqantapis willananllapapaqchu chayta rurashanpaqqa. Piru chaynu mayqantapis mana willananpaqchu kutir kutir nitinmapis, ashwan kusalata parlakuranllapa.
Chaymi runakunaqa kusa dispantakashalla niyaqllapa: "Kusa allintami imatapis rurayan. ¡Chaqa upakunatapis uyakuchiyan! Chaynulla mudukunatapis rimachiyan ima" nir.

Chaymantami qashan uk diyapi Jesusman kusa achka runakuna tantakaran. Piru manami imapis mikunanllapapaq karanchu. Chaymi Jesusqa yach'akuqninkunata qayamur niran:
--Kusatami llakini kay runakunapaqqa. Chaqa kimsa diyanari nuqawan kaypi. Mananami imata mikunanllapapaqpis kannachu.
Chaymi mana qarar wasinllapaman kach'atiyqa, imanupiqa riyar mallaqpaq imananmanllapa. Chaqa wakinkunaqami kusala largu maymanta shamushallapa.
Chaynu nitinmi, yach'akuqninkunaqa niran: --Piru, ¿imanunari waknu kusala achka runakunapaqqa kay chunllaq mana mayqanpis tayashanllapa lugarpiqa mikuytaqa tarishunllapa? nir.
Jesusqa tapuran paykunataqa: --¿Aykataq kan tantitaykillapaqa? nir. Paykunaqa niranllapa: --Syiti tantitalami kan nir.
Chaymantami payqa willaran runakunata, pachalapimapis tananllapapaq. Chaymi, chay syiti tantitata aypar payji nir, Taytan Dyusman mañakuran. Chaymantami, tantakunata pakir quran chay yach'akuqninkunata. Chaymi paykunana runakunataqa aypachiranllapa.
Chaynullami karanpis ayka piskaditukuna. Chaymi aypar Dyusta payji nirqa, yach'akuqninkunata quran aypachikunanllapapaq.
Chaynumi tukuynin tiqllanankaman mikuranllapa. Ashwanmi subrankunata tantarqa, syiti kanastatana untachiranllapa.
Piru chay mikusha chaykunaqami kwatru mil (4,000) yupay karanllapa. Chaymantami Jesusqa tukuyta dispidirna,
yach'akuqninkunawan yaku karruman iqar riranllapa uk lugar Dalmanuta shutiqmanna.
Chaymantami fariseo runakuna ch'amur Jesuswan willanakuq qallariranllapa. Chaymi mabir ima ninqashi nir, kaynu niranllapa: "Chiqapta Dyusmanta shamushayki nir yach'anayllapapaqqa uk milagruta ruray" nir.
Chaymi Jesusqa kusa jwirtita amayninta urqur, niran: "¿Imaraykutaq kay runakunaqa milagrukunataraq ruranaypaq mañamanqa? Chiqaptami nishaykillapa: Manami ima milagrulamatapis qamkunapaqqa rurashaqchu nir".
Chaynu nirnaqami, paykunalatana chaypi dijar qashan yaku karruman iqar riranna chay atun quch'apa uklaw manyanmanna.
Jesuspa yach'akuqninkunaqa qunqar mana imalatapis apashallapachu karan mikunanllapapaqqa. Piru yaku karrupina karqa kwintata qukaranllapa, uk tantitalata apayanllapa nir.
Chaymi Jesusqa niran paykunataqa: --Allita kwintata qukar, kuytakankillapa chay fariseo runakunapa, chaynulla Herodespa libaduranllapamanta nir.
Chaynu nitinmi, yach'akuqninkunaqa, tanta mana kashanraykumi chaynuqa nimayashunllapa ninakuranllapa.
Chaynu yarpuyanllapa nir yach'ayashanraykumi, Jesusqa kaynu niran: --¿Imapaqtaq ninkillapa, tanta mana kanchu? nirqa. ¿Ima manaraqchu intrakankillapa? ¿Manaraqchu kwintata qukankillapa? ¿Ima kwichkachu yarpuynikillapaqa mana intrakan?
¿Ima nawiyjun karmapischu mana rikashaykillapa rurashayta? ¿Ima rinrikillapa karmapischu mana uyaman? Chaynulla ¿mananachu yarpunkillapa chay,
sinku tantitamanta sinku mil runakunata qarashaytaqa? Chaynu qarakutiyqa, mabir ¿ayka kanasta untatataq subrantaqa tantaraykillapa? Paykunaqa niran: --Dusi kanastata nir.
--Ma, chay syiti tantitamanta kwatru mil runakunata qaratiyqa, ¿ayka kanasta untatataq subrantaqa tantaraykillapa? Paykunaqa niran: --Syiti kanastata nir.
Piru Jesusqa paykunataqa niran: --¿Ima manaraqchu intrakankillapa? nir.
Chaynu riyarllapami ch'aranllapa Betsaida pwibluman. Chaypiqami apamuranllapa uk syigu runata Jesusman kamarla allichananpaq.
Chaymi Jesusqa chay syigutaqa makinmanta aysakur, pwiblumanta waqtalawman aparan. Chaymantami tuqayninwan runapa nawinkunata nuyuchir, makinta ananman ch'urar, tapuran: --¿Imallataqachu rikayta puytinkina? nir.
Chaymi chay runaqa chapakuq qallarirna, niran: --Rikaninami runakunataqa qirukunata yupay. Piru puriqtami rikayani nir.
Chaymi Jesusqa makinwan chay runapa nawinta qashan kamatin, kusalata chapakuyarqa, allinna kidaran. Chaymi tukuy imatapis rikayta puytiranna.
Chaymantami Jesusqa chay runataqa wasikiman riyna nirqa, kaynu niranpis: --Amami chay pwibluman yaykunkichu. [Chaynulla kay rurashaytaqa amami mayqantapis willankichu] nir.
Chaymantami Jesusqa yach'akuqninkunawan Cesarea Filipo pwibluman riranllapa. Chaynu riyarmi Jesusqa yach'akuqninkunata kaynu nir tapuran: --¿Nuqapaqqa mayqanshi kani ninllapataq runakunaqa? nir.
Chaynu nitinqa paykunaqa niranllapa: --Wakinqami ninllapa, Shutichikuq Juan nir. Nataq wakin-shuypaqa ninllapa Eli'as nir. Chaynulla wakinkunaqa ninllapa Dyuspa uk rimaqnin kanqa nir.
--Qamkunapaq-shuypaqa, ¿mayqantaq kani? --nir tapuran yach'akuqninkunataqa. Chaymi Pedruqa niran: --Qamqami Dyuspa Akrashan Cristun kanki nir.
Chaynu nitinmi, Jesusqa paykunata willaran ama mayqantapis paypaqqa parlananllapapaqchu nir.
Chaymantami Jesusqa yach'akuqninkunata kaynu nir yach'achiq qallariran: Dyusmanta Shamuq Runataqami chay ruku kaq mantakuqkuna, kurakunapa mantaqninkuna, chaynulla Moise's mantakushanta yach'ar yach'achikuqkuna ima ch'iqnir kusalata qischanqallapa. Chaynu qischarmi wanuchinqallapa. Piru kimsa diyamantaqami qashan kawsamunqa nir.
Chaynu nirmi, kusalata willar intrachiran paykunataqa. Chaymi, Pedruqa uklawman Jesusta paylata apar, anyaqnulla willaran ama chaynu rimananpaqnachu.
Piru Jesusqami tikrakar wakin yach'akuqninkunata chapar, Pedrutaqa kaynu nir anyaran: --¡Ashuy naypaymantaqa dyablu! Qamqami Dyus munashantaqa mana intrakar, yanqa runakuna yarpushannula rurachimanayanki nir.
Chaymanta Jesusqa yach'akuqninkunata chaynulla chaypi kaqkunata qayamur kaynu niran: "Mayqanpis nuqapa yach'akuqniy kanarqami amana bidanllapapaqqa llakinqallapanachu. Ashwanmi kruspi wanuchinatinllapamapis ama manchakurchu nuqalapi yarpur shachinakunqallapa.
Chaqa mayqanpis paykuna munashannulla bidanta washayta kamaqkunaqami tukuy tyimpupaqna qischakanqallapa. Piru mayqanpis nuqapi kriyishanrayku chaynulla shumaq rimayniyta yach'achikushanrayku qischakar wanuqkunaqami tukuy tyimpupaqna kawsanqallapa.
Chaymi nishaykillapa: Mayqanpis kay pachapi kaq iman munashanta tantakur mana washakatinqa, ¿imapaqtaq sirbiyan chay tantakushanqa?
¿Uk runachu achka imata pagrakur washakayta puytinman? ¡Manami!
Piru mayqanpis nuqamanta chaynulla rimayniymanta ima kay mana kriyishanrayku kusala uchasapa runakunapa naypanpi pinqakutinqami, Dyusmanta Shamuq Runapis Taytanpa kusa llipyalla pudirninwan shamurqa, kusa allinla angelkunapa naypanpimapis pinqakunqa".

Chaynullami Jesusqa niranpis: --Chiqaptami nishaykillapa: Kaypi kawsaqkunaqa wakinllaqa Dyus kusa pudirninwan mantakuqtaqa rikanqallapa manaraq wanuyarchu nir.
Chaymanta saysi diyakuna pasashana katinqa, Jesusqa kusa unaq sirkaman riran, Pedruta, Santiaguta, Juanta ima, paykunalata apar. Chaymi chay kimsa yach'akuqninkunapa naypanpi Jesuspa qaqllanqa, kusala ukman shumaqpaq tikrakaran.
Chaynulla rach'panmapis kusala yuraq llipya intirupaq tikrakaran. Chaqa manami mayqanpis rach'pata kusalata paqarmapis chaynu yuraqchayanqachu.
Chaymi yach'akuqninkunaqa rikaranllapa Jesusta, Eliaswan, Moiseswan ima parlaqta.
-
Chaynu rikarqami paykunaqa kusalata manchakuranllapa. Chaymi Pedruqa kusa manchakushalla mana imata nishaq nir yach'archu, kaynu niran Jesustaqa: --Yach'achikuq Taytituy, ¡kaypiqami kusala allin kanchikllapa! Rurashaqllapa kimsa chukllitakunata, ukta qampaq, ukta Moisespaq, ukta-shuypaqa Eliaspaq nir.
Chaykamanqami, puktay limpu paykunata pampar pasayaran. Piru chay puktay rurimantami Dyus kaynu niyaran: "Kaymi kusa munashay Wamrayqa. ¡Paylatami kasunkillapa!" nir.
Chaymi chay kutilla tukuy ladunman chapakurqa, manana mayqantapis rikaranllapanachu. Ashwanmi Jesusta paylatana rikaranllapa.
Chaymanta chay unaq sirkamanta ishkimuyatinllapanaqa Jesusqa yach'akuqninkunata kaynu niran: --Amami mayqantapis parlankillapachu chay rikashaykillapataqa, Dyusmanta Shamuq Runa wanur kawsamunankaman nir.
Chaymi paykunaqa mana mayqantapis parlaranllapachu, michka paykuna chay "Wanur kawsamushaq" nishanpaq mana intrakasha karmapis. Chaynu mana intrakashanllaparaykumi kusalata tapunakuyaqllapa.
Chaymi Jesustaqa kaynu nir tapuranllapa: --Chaynu katinqa, ¿imapaqtaq Moise's mantakushanta yach'ar yach'achikuqkunaqa, Eliasraqshi Dyuspa Akrashan Cristunmanta naypaqtaqa shamuyanqa ninllapa? nir.
Jesusqa paykunataqa niran: --Chiqaptami Eli'as naypaqtaqa shamuyanqa. Chaynu shamurmi tukuy imata Dyus munashanulla shumaqchayanqa. Chaqa, ¿imapaqtaq Dyus nitin iskribikashakunapiqa nin: 'Dyusmanta Shamuq Runataqashi ch'iqnir kusalata qischayanqallapa?' nirqa.
Chaymi nishaykillapa: Eliasqami shamushana. Chaynu shamutinmi, Dyus nitin iskribikashannulla mana kwintacharchu paykuna munashannulla ruraranllapa nir.
Chaymanta Jesusqa chay kimsa yach'akuqninwan tikrakamurqa, chay wakin yach'akuqninkunataqa kusala achka runakunawan tariran. Chaypiqami karan Moise's mantakushanta wakin yach'ar yach'achikuq runakuna ima. Chaymi paykunaqa Jesuspa yach'akuqninkunawan kusalata willanakuyashallapa karan. Chaykamanmi Jesusqa ch'amuran.
Chaynu Jesu's ch'amutin rikarmi tukuyla chay runakunaqa kusa dispantakashalla kallparanllapa Jesusta saludaq.
Chaymi Jesusqa yach'akuqninkunata niran: --¿Imapaqtaq paykunawan kusalata willanakuyaraykillapa? nir.
Chaypi kaqkunamanta ukqami niran: --Yach'achikuq Taytituy, wamraytami apamusha kani qamman. Chaqa dyablupa yarpuyninmi limpu muduchar dijasha.
Chaymi maypi katinpis dyablupa yarpuyninqa wamraytaqa atakita qur usuraqtana dijan. Chaynulla shiminmanta kusalata pusquta itakuchir, kirunmatapis kusalata richyachir ima wanushata yupayna dijan. Chaymi chay yach'akuqnikikunata mañakuray dyablupa yarpuynintaqa itakunanpaq. Piru manami puytishallapachu nir.
Jesusqa niran: --¡Ay qamkuna Dyuspi mana allita kriyiqkuna! ¿Maydiyakamantaq allita intrachishunayllapapaq qischakashaq? ¿Ima maydiyakamantaq qamkunawan shachinakushaq? Ma, kayman apamuyllapa nir.
Chaymi chay wamrataqa Jesusman aparanllapa. Chaynu apatinllapaqa, chay dyablupa yarpuyninqa Jesusta rikarqa, wamrata atakita qur pachaman ratachir ribulkachiran, shiminmanta pusquta itakuchiran ima.
Chaymi Jesusqa wamrapa taytantaqa kaynu nir tapuran: --¿Ima tyimpumanta-pachataq wamraykiqa waknu qischakan? nir. Taytanqa niran: --Takshitunmanta-pacha.
Chaymi wak dyablupa yarpuyninqa kutir kutir ninaman, yakuman ima itasha wanuchinanpaq. Chayraykumi puytiq yupay karqa, llakipar yanapamayllapari nir.
Chaynu nitinmi Jesusqa niran: --¿Imaraykutaq puytiq yupay karqa yanapamayllapari nimanki? Chaqa tukuy kriyiqkunapaqqami imapis ruraypaq nir.
Chaynu nitinmi chay wamrapa taytanqa kusala jwirtita kaynu nir qaych'akuran: --Nuqaqami kriyini, Taytituy. Ashwan ¡yanapamay-ari masna kriyinaypaq! nir.
Chaymantami Jesusqa kusala achka runakuna tantakamuqta rikarqa, chay dyablupa yarpuyninta kaynu nir anyaranna: --Muduchakuq chaynulla upachakuq dyablupa yarpuynin, nuqami mantashuni kay wamramantaqa lluqshir, amana qashanqa yaykunkinachu nir.
Chaynu nitinmi, chay dyablupa yarpuyninqa wamrataqa qashan atakita qur, pachaman ratachir wanushata yupay dijar lluqshiranna. Chaymi rikaqkunaqa niyaranllapa: "Ashwanmi wamraqa wanunna" nir.
Piru Jesusqami wamrataqa makinmanta chutar sharichimuran. Chaymi ashwan wamraqa sharanna.
Chaymantami Jesusqa uk wasiman yaykuran. Chaypimi yach'akuqninkunaqa paylata kaynu nir tapuranllapa: --¿Imaraykutaq chay dyablupa yarpuynintaqa mana itakuyta puytisha kashaqllapaqa? nir.
Jesusqami niran paykunataqa: --Waknu riqchaq dyablupa yarpuynintaqami mana chaynulaqa uk runamantaqa itakunchikchu. Ashwanmi [ayunar] Dyusman kusalata mañakur ima itakuyta puytinchik nir.
-
Chaymanta, Jesusqa yach'akuqninkunawan rirqa pasaran Galilea pwiblupa lugarninkunata. Piru payqami mana munaranchu mayqanpis mayta risha nir yach'ananllapataqa. Chaqa yach'akuqninkunatami kaynu nir yach'achiyaran: "Dyusmanta Shamuq Runatami kuntrankunaman qukuyanqallapa. Chaynu qukutinllapami wanuchinqallapa. Piru kimsa diyamantaqami qashan kawsamunqa" nir.
Chaynu nir willatinmi yach'akuqninkunaqa mana intrakaranllapachu. Chaynulla tapunanllapapaqmapis kusalatari manchakuyaranllapa.
Chaymantami Capernau'm pwibluman ch'arnaqa, uk wasiman yaykuranllapa. Chaymi Jesusqa yach'akuqninkunata kaynu nir tapuran: --¿Imanirtaq qamkunaqa nanpi willanakuyaraykillapa? nir.
Piru paykunaqami pinqakur mana imatapis nirchu uyarala kidaranllapa. Chaqa nanpiqami willanakusha karanllapa, mayqanninllapashi kusa mas allin kanqa nir.
Chaymantami Jesusqa taran. Chaymi dusi yach'akuqninkunata qayar, kaynu niran: --Mayqanpis kusa kayta munaqqami mana kwintachaypaqla tikrakar, uk sirbikuq yupay kar wakinninllapatana yanapanmanllapa.
Chaynu nirmi, uk wamrituta paykunapa ch'aypinman apar, marqakur kaynu niran:
--Mayqanpis nuqapi kriyishanrayku kay wamritu yupay kaqta, shumaqta samachiqqami, ashwan nuqallatana samachimayan. Piru manami nuqalatachu samachimayan, ashwanmi chay mayqanch'i kach'amasha chaytapis samachiyan nir.
Chaymantami yach'akuqnin Juanqa niran: --Yach'achikuq Taytituy rikashami kanillapa uk runata qampa shutikiwan dyablupa yarpuyninkunata runakunamanta itakuqta. Chaymi paytaqa nirayllapa ama chayta ruraychu nir. Chaqa chay runaqa mana nuqanchikkunawanqa purinchu.
Chaynu nitinmi Jesusqa niran: --Ama 'Mana' niyllapachu. Chaqa mayqanpis nuqapa shutiywan milagruta rurayarqa, manami chay kutilla kuntray rimayta puytiyanqachu.
Ashwanmi nuqanchikpa mana kuntranchik karqa, nuqanchikpa faburninchik kanqa.
Chiqaptami nishaykillapa: Mayqanpis qamkunata nuqapi kriyishaykillaparayku uk jarru yakituta upyachishuqllapaqami, kusa shumaq allin imakunatana aypanqallapa Dyusmantaqa nir.
Piru nuqapi kriyishanrayku mana kwintachaypaqla kay taksha wamrituykuna yupay kaqkunata uchakuchiqkunataqami, kusala allin kanman kunkanpi uk marayta watar, mar yakupa mas ruri kaqninman itakunanllapapaq.
Imanupi makiki uchakuchishutinmaqa, pitir itakuy. Chaqa allinmi kanqa kwirpuykipa uk partin kaqta itakunaykipaq tukuyla kwirpuyki tukuy tyimpupaq chay infyirnupi nina maydiyapis mana wanuqpi qischakanaykimantaqa.
-
Chaynulla ch'akiki uchakuchishutinqa, pitir itakuy. Chaqa allinmi kanqa kuju, tukuy tyimpupaqna kawsanaykipaq, ishkantin ch'akikiwan infyirnumanna itakukanaykimantaqa. Chaynullami nawiki uchakuchishutinpis, urqur itakuy. Chaqa allinmi kanqa uk nawiyjunla, Dyus mantakuyashanman yaykunaykipaq, ishkantin nawikiwan infyirnuman itakukanaykimantaqa. Chaqa chaypiqami ñushi chaynulla ninamapis maydiyapis mana wanunchu.
Chaymi chaypiqa imanutaq aychamataqa kach'iwan salanchik chaynu ninawan kusalata qischakankillapa.
Chayraykumi qamkunapis kay pachapiqa imanutaq kach'imaqa kusalata sirbin chaynu kar uknikillapa uknikillapa kusa shumaqta kawsayllapa. Chaqa uk kach'i lampaqyatinqa, ¿imanunari qamkunaqa qashan shumaqchankillapa?

Jesusqami chay Capernau'm pwiblumanta lluqshir rir, Judeapa lugarninkunaman ch'aran. Chaymanta rirmi, riyu Jordanpa chimpanmanna ch'aran. Chaymi chaymanpis kusala achka runakuna tantakamutin Jesusqa yach'achiran imanutaq yach'achikuq chaynulla.
Chaymantami wakin fariseo runakuna Jesusman qimikaranllapa. Chaymi mabir imanimashunllapashi nir, kaynu tapuranllapa: --¿Allinchu kanqa uk runa warminta dijananpaqqa? nir.
Chaymi Jesusqa niran: --¿Ima nirtaq Moisesqa mantashuranllapa?
Paykunaqa niran: --Moisesmi niran, uk runa warminta dijanarqashi karguyjunkunapi kartata rurar warminta qurqashi chiqanchakayta puytin nir.
Chaynu nitinllapaqa Jesusqa paykunata niran: --Qamkuna kusala kuchi mana intrakaq kashaykillaparaykumi Moisesqa chaynuqa mantakuran.
Piru Dyusqami puntamanta-pacha runata, warmita ruraran.
Chayraykumi, 'Uk runa warminwan kasararqa, taytanta mamanta dijanqa.
Chaymi ashwan warminwanqa uk kwirpu yupaylana kawsanqallapa' nir. Chaynuqami mana ishkaynachu, ashwan uklana.
Chayraykumi uk runa warminwan uk kwirpulana kananpaq Dyus nishanrayku, mana mayqanpis, paykunaqa dijanakunqa niyta puytinchu.
Chaymanta Jesusqa wasipina katinqa, yach'akuqninkunaqa chay yach'achikushanpaq tapuranllapa.
Jesusqa niran: "Mayqanpis warminta dijar qashan ukwan kasararqami kusala saqratana uchakuyan.
Chaynulla warmipis runanta dijar, ukwan kasararqa kusala saqratana uchakuyan, punta runanta dijashanrayku" nir.
Chaymantami Jesusmanqa wamrakunata apamuranllapa, bindisinanpaq. Piru yach'akuqninkunaqami chay wamrakunata apamuqkunataqa anyaranllapa.
Chayta rikarmi, Jesusqa piñakur yach'akuqninkunataqa niran: "¡Ama arkarchu, dijay nuqaman shamunqa wamritukunaqa! Chaqa Dyus mantakuyashanqami kay wamritukuna yupay kaqkunalapaq.
Chiqaptami nishaykillapa: Dyus mantakuyashanman yaykunaqkunaqami kay wamritukuna yupay kanqallapa. Chaqa mana chaynu karqami Dyus mantakuyashanmanqa mana yaykunqallapachu".
Chaynu nirnaqami wamritukunata, marqakur makinkunata ananman ch'urar bindisiran.
Chaymanta Jesu's riyatinnaqa uk runa kallpar shamur naypalanpi qunqurikur kaynu nir tapuran: --Kusa allinla yach'achikuq taytituy, ¿imatataq rurayman, tukuy tyimpupaqna kawsanaypaqqa? nir.
Chaymi Jesusqa niran: --¿Imapaqtaq kusa allin nimanki? Allinla kaqqami kan ukla. Payqami Taytay Dyus.
Chaqa qamqami Dyus mantakushankunataqa yach'ankina. Chaypiqami nin: 'Ama uk uk warmiwan kaychu; ama wanuchikuychu; ama suwakuychu; ama uknikipaq llullakur rimaychu; ama uknikita imapipis llullachiychu chaynulla taytaykita, mamaykita kasuy' nir.
Chaynu nitinmi, chay runaqa niran: --Yach'achikuq Taytituy, tukuy chaykunataqami takshaymanta-pacha rurashana kani nir.
Chaymi Jesusqa chapar kusalata llakipar, niran: --Uksitumi faltashuyan ruranaykipaqqa: Rir, tukuy imayki kaqta rantikur qillaynikitaqa mana imayjun kaqkunata quy. Chaynuqami unaq syilupiqa mana tukukaq imaykitana tarikunki. Piru chay nishushayta rurarnaqami, shamutki nuqawanna rishun nir.
Chaynu Jesu's nitinmi, chay runaqa kusalata llakir riran. Chaqa kusala imayjun-ari karan.
Chaymi Jesusqa, ridurninman chapakur yach'akuqninkunataqa kaynu niran: --Kusa trabajusuraq kanqa chay kusala imayjun kaqkuna, Dyus mantakuyashanman yaykunanpaqqa.
Chaynu nitin uyaparmi, yach'akuqninkunaqa kusata yarpupakuranllapa: "¿Imanutaq chaynuqa kanqa?" nir. Chaymi Jesusqa qashan niran: --Wamrituykuna ¡kusala trabajusumi Dyus mantakuyashanman mayqanpis yaykunanpaqqa!
Chaymi chay kusala imayjunkuna, Dyus mantakuyashanman dasla yaykunanmantaqami, ashwan uk kamillu dasla pasayta puytinman uk awjapa uch'kitunta nir.
Chaynu nitin uyaparmi kusala masta yarpupakuranllapa. Chaymi ukninllapa ukninllapa kaynu nir tapunakuyaqllapa: --Chaynu katinqa ¿pitaq washakayta puytiyanqa? nir.
Chaynu nitinmi Jesusqa paykunata chapar kaynu niran: --Runakunapaqqami kayqa mana ruraypaqchu. Piru Dyuspaq-shuypaqami tukuy imapis ruraypaq nir.
Chaynu nitinqa, Pedruqa kaynu niq qallariran: --Nuqakunamaqami tukuy imayllapakunata dijashana, qamwanna purinillapa.
Jesusqa niran: --Chiqaptami nishaykillapa: Mayqanpis nuqarayku, chaynulla washakananllapapaq yach'achikushanrayku wasinta, ullqu ukninkunata, warmi ukninkunata, taytanta, mamanta, [warminta,] wamrankunata, ch'akrankunata dijar nuqa munashayta ruraqkunaqami,
kay pachapiqa syin kuti mas achkatana, wasikunata, ullqu ukninkunata, warmi ukninkunata, taytanta, mamanta, wamrankunata, ch'akrankunata ima aypanqallapa michka kusalata qischakar imamapis. Nataq maydiya-shuypaqa ashwan tukuy tyimpupaq kawsaytana aypanqallapa.
Piru kanan tyimpukunapi achka runakuna kusana kaqkunaqami, chay tyimpuqa mana imapaqpis sirbinqachu. Chaynulla achka kanan tyimpukuna mana kwintachaypaq kaqkunami, ashwan chay tyimpuqa kusa nishapaqna riqsikanqallapa.
Chaymantami Jesusqa yach'akuqninkunawan Jerusalenman riq qallaritinllapa, payqa yach'akuqninkunapa naypanta riyaran. Piru yach'akuqninkunaqami kusa dispantakashalla riyaranllapa. Nataq chay wakinkuna ikita riqkuna-shuypaqa kusalata manchakur ima riyaranllapa. Chaymi Jesusqa dusi yach'akuqninkunata qayar uklawman apar, qashan kaynu nir willayaran:
"Qamkuna rikayashaykillapanumi kananqa riyanchikllapana Jerusalenman. Chaypimi Dyusmanta Shamuq Runataqa qukunqallapa, kurakunapa mantakuqninkunaman, Moise's mantakushanta yach'ar yach'achikuqkunaman ima. Chaymi ashwan paykunaqa wanuchinanllapapaq nir mantakur, mana Israelmanta runakunamanna qukunqallapa.
Chaymi paykunaqa kusalata burlakar, tuqapar, wipyar imanaqa wanuchinqallapa. Piru kimsa diyamantaqami qashan kawsamunqa" nir.
Chaymantami Zebedeupa wamrankuna Santiaguwan Juanqa, Jesusman qimikar kaynu niranllapa: --Yach'achikuq Taytituy, mañashayki uk faburta ruramanaykillapapaq.
Jesusqa niran: --¿Imatataq qamkunapaq ruranayta munayankillapa? nir.
Paykunaqa niran: --Imaraq taytituy, qam chay kusala shumaq mantakuynikipi mantakurqami, qam nitki ukniyllapaqa allilaw qichqaykipi tanqa; nataq ukniyllapa-shuypaqa ichuqlaw qichqaykipina nir.
Chaynu nitinmi Jesusqa paykunataqa niran: --Manami qamkunaqa imata mañakuyankillapa nirmapis yach'ankillapachu. Tapushaykillapa: ¿Kusala saqra ayaq yakuta upyaq yupay qischakar wanuyashaq, chaynu qischakaytachu puytiyankillapa kanqa? nir.
Chaymi paykunaqa niran: --Ari' Taytituy nir. Chaymi Jesusqa niran: --Chiqaptami qamkunapis kusalata qischakankillapa, nuqa qischakashaynulla.
Piru chay mantakunaypi tar allilawpi manaqa chay ichuqlaw qichqaypi tachishunayllapapaqqami mana nuqaqa yach'anichu. Ashwanmi chay mayqanpaqch'i chaykunaqa kamakasha chaykunanami chaypiqa tayanqallapa nir.
Piru chay wakin dyis kaq yach'akuqninkunaqami, chaynu nir mañakuqta uyaparqa piñakuranllapa Santiaguwan Juanwan imaqa.
Chaymi Jesusqa paykunata qayamur niran: --Qamkuna yach'ashaykillapanu, chay mana Israel runakunapa mantakuqninkunaqami, chay pwiblunmanta kaq runakunataqa paykuna munashanlata rurachin. Chaynu katinmi ashwan chay pwiblupi kusa runa nisha kaqmaqa, wakinkunata mantarla ima kawsanllapa.
Piru qamkunapiqami ama chaynuqa pasanmanchu. Ashwanmi chay qamkunamanta mayqannikillapa kusa runa nisha kaqqa, uk sirbikuq yupay kar wakinnikillapata yanapankimanllapa.
Chayraykumi qamkunamanta uknikillapa kusa kayta munarqa, tukuypa sirbiqninna kayllapa.
Chaqa Dyusmanta Shamuq Runamaqami sirbikuq shamuran mana payta sirbinanllapapaqchu. Chaymi ashwan kusala achka runakunata uchanmanta washananrayku, wanunqa.
Chaymantami ch'aranllapa Jerico' pwiblumanna. Chaymanta chay pwiblumanta lluqshir yach'akuqninkunawan chaynulla kusala achka runakunawan ima riyatinllapami nan qichqalanpi uk syigu runa Bartimeo shutiq tayasha karan, limusnata mañakur. Payqami Timeupa wamran karan.
Chaymi Nazaretmanta Jesu's pasaqta uyaparqa chay syiguqa, kaynu nir qaych'akuran: --¡Davidpa ayllun Jesu's! ¡Llakipamastuy-ari! nir.
Chaynu nitinmi, runakunaqa anyaranllapa upallananpaq. Piru payqami llallin kaynu nir qaych'akuran: --¡Davidpa ayllun Jesu's! ¡Llakipamastuy-ari! nir.
Chaymi Jesusqa chaypi shar, kaynu niran: --Qayamuyllapa chay runataqa nir. Chaymi kaynu nir qayamuranllapa: --Aligriyakur, sharir shamuy. Jesusmi qayashuyan nir.
Chaynu nitinllapami, chay runaqa qatakuna rach'panta urqur itakur, piryar rir Jesusman qimikaran.
Chaymi Jesusqa tapuran: --¿Imatataq qampaq ruranayta munayanki? nir. Payqa niran: --Yach'achikuq Taytituy, nawiy rikakunantami munayani nir.
Jesusqa niran: --Rikuyna. Chaqa kriyishaykiraykumi alliyashaykina. Chaynu nitinmi chay kutilla rikakuranna. Chaymi ashwan kusalata aligriyar Jesuspa pullanna riran.

Jesusqami yach'akuqninkunawan Jerusalenman riyar, yaqqa ch'ayarnaqa, Betfage' chaynulla Betania pwiblupa shipchankaqman ch'aranllapa. Kay pwiblukunaqami chay Olivos sirkapaqa shipchanlapi karan. Chaymi chaypi karnaqa Jesusqa ishkay yach'akuqninkunata qayamur,
kaynu nir kach'aran: --Riyllapa wak naypanchikpi pwiblitu chayman. Chayman ch'arqami uk burru wataraqta tarinkillapa. Chay burrupiqami mana mayqanpis tasharaqchu. Chaymi kach'ar apamunkillapa.
Piru mayqan imallata willashutinllapaqa ninkillapa: 'Taytitunchikmi ministiyan, daskaqlami kach'amunqa' nir.
Chaynu nitin, rirqami kallipi punku yatankaqpi wataraqta burrutaqa tariranllapa. Chaymi kach'aranllapa apamunanpaq.
Piru wakin chaypi kaqkunami kaynu nir tapuranllapa: --¿Imapaqtaq burruta kach'ayankillapa? nir.
Chaymi paykunaqa Jesu's willashannulla nitinllapa, dijatinna aparanllapa.
Chaymi burrutaqa Jesusman apar rach'pankunata ananman ch'uratinllapa Jesusqa anan taranna.
Piru chaypiqami karan kusala achka runakuna. Chaymi Jesu's riyashanlawmanqa wakinqa rach'panllapata ch'ukiranllapa. Nataq wakin-shuypaqami qirupa raprankunata kuchumur ch'ukiranllapa, chaypa ananlata Jesusqa pasananpaq.
Chaymi ashwan naypaqta ikita riqkunamapis kusa aligrila kaynu nir laqyayaqllapa: "¡Biba biba! ¡Kusa alabakashami kanqa Taytanchik Dyuspa shutinpi shamuqqa!
¡Chaynulla kusa alabakashami kanqa Davidpa ayllunmanta shamuq gubyirnunchikllapaqa! ¡Payqami unaq syilupipis kusa alabakashana kanqa!" nir.
Chaynu rirmi Jesusqa ch'aran Jerusalenmanqa. Chaymanta rir yaykuran Dyusta adurananllapa wasiman. Chaynu yaykurmi tukuy chay ruripi kaqkunata alli rikaran. Chaymantami yach'akuqninkunawan riranna Betania pwibluman. Chaqa kusa tardinari karan.
Allaqninqami Betania pwiblumanta riyarqa Jesusqa mallaqnaran.
Piru largukaqpimi rikaran uk igus qiru kusa raprayjunta. Chaymi rir ch'aran, puquyninpismi kanqa nir yarpur. Piru ashwanmi rapranlata tariran, mana puquyniyjuntachu. Chaqa manari puqunan tyimpuraqchu karan.
Chayraykumi, chay igus qirutaqa kaynu niran: "¡Kaymantaqami manana mayqanpis puquynikitaqa mikunqallapanachu!" nir. Chaynu nitinmi chay yach'akuqninkunaqa uyaparanllapa.
Chaymantami Jerusalenman qashan ch'amur, Jesusqa, Dyusta adurananllapa wasiman yaykur, chaypi rantikuqkunata, rantiqkunata ima limpu waqtaman itakuq ch'urakaran. Chaynumi chay uklawmanta kaq qillayta kambyaqkunapa misanta, chaynulla palumata rantikuqkunapa misanmatapis limpu tikrar itakuran.
Chaymi payqa mana munaranchu mayqanpis imankunata charikur ima Dyusta adurananllapa wasiman yaykur pasananllapataqa.
Chaymi ashwan kaynu nir yach'achiq qallariran: "Dyus nitin iskribikashakunapiqami nin: 'Wasiyqami tukuy nasyunmanta runakuna nuqaman mañakunanllapalapaq wasi shutinqa' nir. Piru qamkunaqami suwakuqkunapa mach'ayninpaqna tikrashaykillapa" nir.
Chaynu nitin uyaparmi chay kurakunapa mantaqninkuna, chaynulla Moise's mantakushanta yach'ar yach'achikuqkuna imaqa, yarpuranllapa imanullapis Jesusta wanuchinanllapapaq. Piru mana puytiranllapachu runakunata manchashanllaparayku. Chaqa tukuyla runakunari yach'achikutinqa kusa dispantakashalla uyakuyaqllapa.
Chaymanta tutapayatinnaqami Jesusqa yach'akuqninkunawan chay Jerusalenmanta lluqshir riranllapana.
Allaqmanta qashan riyarmi, chay igus qirupa yatanlata pasayar, rikaranllapa limpu ch'upanmanta-pacha chakishatana.
Chaymi Pedruqa, Jesu's chay igus qiruta willashanpaq yarpur kaynu niran: --Yach'achikuq Taytituy, rikay chay igus qiruta amana maydiyapis puqunanpaq nishaykiqami chakishana nir.
Chaynu nitinmi Jesusqa paykunata niran: --Allita Dyuspi kriyiyllapa.
Chiqaptami nishaykillapa: Mayqanpis Tayta Dyuspi tukuy shunqunwan kusalata kunfyakar ama ukmanta yarpurchu, kay qaqata 'Kaymanta ashur rir mar yakuman yaykuy' nitinllapaqa, chaynu pasayanqa nir.
Chayraykumi nishaykillapa: Qamkuna Tayta Dyusman mañakurqa kusalata kunfyakar, chay imatach'i mañakuyashaytaqa qumayanqa nir mañakuyllapa.
Piru Dyusman mañakurqa, pirdunayllapa mana allinkunata rurashuqkunata. Chaynuqami syilumanta Taytaykillapa Dyusqa uchaykillapamantaqa pirdunashunqallapa. [
Piru qamkuna ukkunata mana pirdunatkillapaqa, syilumanta Taytaykillapa Dyuspis uchakushaykillapamantaqa mana pirdunashunqallapachu.]
Chaymantaqami Jerusale'n pwibluman ch'ar, Jesusqa Dyusta adurananllapa wasi ruripi puriyatin, chay kurakunapa mantaqninkuna, Moise's mantakushanta yach'ar yach'achikuqkuna, Israel pwiblupa ruku mantaqninkuna ima payman qimikaranllapa.
Chaymi kaynu nir tapuranllapa: --¿Mayqan mantashutintaq tukuy chaykunata rurankiqa? nir.
-
Chaymi, Jesusqa niran: --¡Ma nuqapis tapushutiyllapa willamayllapa! ¿Mayqantaq Shutichikuq Juantaqa kach'amuran shutichikunanpaqqa? ¿Dyus, manaqachu runakunala? Qamkuna chay tapushushayta willamatkillapami, nuqapis willashaykillapa mayqan mantamatinmi kayta rurani nirmapis.
Chaynu nitinmi, paynin paynin willanakur kaynu ninakuyaqllapa: " 'Dyusmi kach'amuran' niytaqa manami puytinchikllapachu. Chaqa, chaynu nishallapaqa '¿Imapaqtaq mana kriyiraykillapa?' nimashunllapa.
Nataq 'Runakunalami kach'amuran' nishallapaqa, ¿imataq pasanqa?" Piru manami chaynu niytaqa puytiranllapachu, runakunata manchashanllaparayku. Chaqa tukuylari kriyiqllapa Juanqashi Dyuspa chiqap rimaqnin karan nir.
Chaymi, Jesustaqa niranllapa: --Manami yach'anillapachu nir. Jesuspis paykunataqa niran: --Chayqa nuqapis manami willashaykillapachu, mayqan mantamatinmi tukuy kaykunata rurani nirmapis.

Chaymantami Jesusqa kumparasyunkunawan yach'achikuq qallariran, kaynu nir: "Uk runami ch'akranpi ubata tarpur, ridurninta limpu patyuta ruraran. Chaynullami ruraranpis uk quch'ata chaypi binuta lluqshichinanpaq. Chaynulla uk shuytulla kusala atun wasita yupay ruraran, chaypa ananman iqar chay ch'akranta chapananpaq. Chaymantaqa ayka runakunata chay ch'akranta arrintar riran largu mayta.
Chaymanta kusicha tyimpu ch'amutinqa, chay ch'akrapa amunqa kach'amuran uk sirbikuqninta, chay kusichakushanmanta paypaq kaq partintaqa qunanllapapaq.
Piru chay ch'akrapi kaqkunaqami chay sirbikuqtaqa aypar kusalata maqar ima, mana imatapis qurchu qatich'aranllapa.
Chaymantami chay ch'akrapa amunqa qashan uk sirbikuqninta kach'amuran. Piru chayta-shuypaqami kusalata jurapar, [rumillawan sitar] umanmatapis lisyaranllapa.
Chaymantami qashan kach'amuran ukta. Nataq chayta-shuypaqami aypar wanuchiranllapa. Chaymantami ukkunata kach'atin, wakintaqa kusalata maqar qischaranllapa. Nataq wakinta-shuypaqa wanuchiranllapa.
"Piru tukukananta-shuypaqami kusala munashan wamrantana kach'amuran. Chaqa payqami kaynu yarpuran: 'Wamrayta-shuypaqami kusalata rispitar kasunqallapa' nir.
Chayna wamranta kach'atin, chay ch'akrapi kaqkuna rikarqa, ninakuranllapa: 'Wakmi kay pachataqa irinsyanpaq aypayanqa. ¡Ashwan wanuchishunllapa nuqanchikkunana kay pachapa amunkunaqa kanallapapaq!' nir.
Chaynu ninakurmi aypar wanuchir, ch'akramantaqa urqurna itakuranllapa".
Chaynu nirqa kaynu nir tapukuran paykunataqa: "¿Chay ch'akrapa amun shamurqa, chay ch'akrapi kaqkunawanqa imatataq rurayanqa nir yarpunkillapa qamkunaqa? Chay ch'akrapi kaqkunataqa rir limpu wanuchir ukkunatana quyanqa chay pachantaqa.
¿Manachu qamkunaqa liyishaykillapa, Dyus nitin iskribikashantaqa? Chaqa ninmi: 'Chay llutakuqkuna kay rumiqa mana sirbinchu nir itakushanllapami, ashwan kusala shumaq rumipaq tikrakasha.
Piru tukuy chaynu kananpaqqa Dyusmi chaynuqa ruraran. Chaymi ashwan paylata alabashunllapa' nir".
Chaynu nir Jesu's kumparasyunta parlakutin chaypi kaq runakuna uyaparqa, kwintata qukaranllapa paykunapaq rimayan nir. Chaymi Jesusta aypar prisunaranllapa. Piru mana puytiranllapachu runakunata manchashanllaparayku. Chaymi ashwan dijatinllapana riran.
Chaymantami chay fariseo runakunaqa wakinninta chaynulla Herodespa wakinninta ima kach'aranllapa rir, Jesusta tapur mana allinta rimachir, chaylapaqna uchachananllapapaq.
Chaymi paykunaqa Jesusman rir kaynu nir tapuranllapa: --Yach'achikuq Taytituy, yach'anillapami qamqa Dyus munashannulla chiqapta rimar yach'achikunkimapis. Chaynullami runakuna ima nitinpis qamqa mana kwintacharchu yach'achikunki. Chaqa qamqami mana runakunawan allinpi kanaykipaqchu yach'achikunkimapis. Piru, ¿allinchu kanqa impwistuta chay Roma pwiblupi mantakuq Cesarta, pagranayllapapaq, manaqachu mana? Ima nimankillapataq, ¿pagrashaqllapachu manaqachu mana? nir.
Piru Jesusqami kaykunaqa Dyusta yanqa kasuq tukuq, kuchi runakunala nir yach'ayashanrayku, kaynu niran: --¿Imapaqtaq mana allinta rimachir uchachamanayankillapaqa? Ma, apamuyllapa uk qillayta rikanaypaq nir.
Chaymi apamuranllapa uk qillayta. Chayna Jesusqa paykunata tapuran: --¿Mayqanpa ritratuntaq kay qillaypiqa? ¿Mayqanpa shutintaq iskribikasha? nir. Paykunaqa niranllapa: --Gubyirnu Cesarpa nir.
Chaymi Jesusqa niran: --Chaynu katinqa, gubyirnu Cesarpa kaqnintaqa payta quyllapa. Nataq Dyuspa kaqninta-shuypaqa Dyusta quyllapa nir. Chaynu nitinmi kusa dispantakashalla kidaranllapa.
Chaymantami wakin saduceo runakuna riranllapa Jesusta rikaq. Chaqa chay runakunaqami ninllapa: "Manashi wanuqkunaqa qashanqa kawsamunllapachu" nir. Chayraykumi Jesustaqa kaynu tapuranllapa:
--Yach'achikuq Taytituy, Moisesmi kaynu nir iskribiran: 'Mayqan warmiyjun kayar, manaraq wamrayjun kar wanutinqa, chay wanushapa ukninnashi kasarayanqa chay byuda warmiwanqa. Chayna chay wanusha ukninpaqqa wamrayjun kananpaq' nir.
Chaynu katinmi tapushaykillapa, uk kutimi syiti irmanukuna karanllapa. Kulakanllapami, warmikur manaraq wamrayjunchu kayar wanuran.
Chaymantami chay ishkay kaq ukninna kasararan byudawanqa. Piru paypismi manaraq wamrayjunchu kayar wanuran. Chaynullami chay ishkay kaqwan, kimsa kaqwan pasaran,
chay syiti kaq ukninllapa kasarar wanunankaman. Piru mayqanninllapapis manami wamrayjunchu karan. Chaymantaqami chay warmipis wanuranna.
Chayna chay wanushakuna maydiya kawsamutinqa, ¿mayqanninpa warmintaq kanqa chay warmiqa? Chaqa tukuynin-ari kasarasha karan chay warmillawan.
Chaynu nitinllapami, Jesusqa niran: --Qamkunaqami limpu pantasha puriyankillapa, Dyus nitin iskribikashanpaq, chaynulla paypa pudirninpaq mana intrakashaykillaparayku.
Chaqa maydiya chay wanushakuna kawsamurqami, manana kasaranqallapanachu, chaynulla manana kasarachikunqallapalamapischu. Chaymi ashwan imanutaq Dyuspa angelninkunamaqa mana kasaranllapachu chaynuna kawsanqallapa.
Nataq chay wanushakuna kawsamuqpaq-shuypaqa, ¿manachu qamkunaqa liyishaykillapa Dyus nitin Moise's iskribishantaqa? Chaqa chay sarsapi nina kusalata ratakuq rurimanta Dyusqa kaynu niq: 'Nuqaqami Abrahampa, Isaacpa, Jacobupa Dyusnin kani' nir.
Chayraykumi Tayta Dyusqa mana wanushakunapa Dyusninchu; ashwanmi tukuy kawsaqkunapa Dyusninla. Chaymi nishaykillapa: Qamkunaqami limpu limpu pantasha puriyankillapa nir.
Chaymantami Moise's mantakushanta uk yach'ar yach'achikuq uyaparan Jesu's, saduceo runakunata karanta willar uyarachiqta. Chaymi Jesusqa ima ninqashi nir, kaynu tapuran: --Yach'achikuq Taytituy, ¿tukuy mantakuykunamantaqa mayqannintaq kusa mas allinqa? nir.
Jesusqa niran: |sc--¡UYAKUYLLAPA ISRAEL RUNAKUNA! AMITUNCHIK TAYTA DYUSQAMI, PAYLA DYUSQA.|d Chaymi chay puntapi kaq kusala mas allin mantakuyqami nin:
'Taytayki Dyusta munay tukuy shunquykiwan, bidaykiwan, yarpuynikiwan, jwirsaykiwan' nir.
Nataq chay ishkay kaq mantakuy-shuypaqami nin: 'Llakiy runa masikikunapaq, imanutaq qampa kwirpuykillapaq llakinki chaynulla' nir. Chaymi nishaykillapa: Tukuy wakin mantakuykunamantaqami kay ishkaykuna, kusala mas allinqa nir.
Chaynu Jesu's nitinmi, chay yach'ar yach'achikuq runaqa, niran: --Yach'achikuq Taytituy, tukuytami karanta nimashayki. Chaqa Dyusninchikqami payla. Manami uk masqa kanchu paymantaqa.
Chaymi ashwan Dyusninchikta tukuy shunqunchikwan, yarpuyninchikwan, jwirsanchikwan munar chaynulla runa masinchikkunatapis imanuch'i nuqanchikpa kwirpunchikta munanchik chaynulla munashanchikmi kusala mas allin, animalkunata chay altarman apar ufrindapaq nir rupachinallapamantaqa nir.
Chaynu chay runa kusala allinta rimashanraykumi Jesusqa kaynu niran: --Pitilanami faltashuyan Dyus nishankunata allita intrakar paywanna kawsanaykipaqqa nir. Chaymanta-pachami mana mayqanpis tapunanpaqqa yarpuranlamapischu.
Chaymantami Jesusqa Dyusta adurananllapa wasipi yach'achikuyar kaynu nir tapukuran: "¿Imapaqtaq Moise's mantakushanta yach'ar yach'achikuq runakunaqa ninllapa 'Dyuspa Akrashan Cristunqami Davidpa ayllunmanta' nirqa?
Chaqa, Davidqami paylla Dyuspa Santu Ispiritun yanapatin, kaynu nisha karan: 'Tayta Dyusmi, Amituytaqa kaynu niran: Tay allilaw qichqaypi, maydiya chay ch'iqnishuqkunata ch'akikipa ch'akinman ch'uranaykaman' nir.
Piru willamayllapa: Davidpa ayllunmanta Dyuspa Akrashan Cristun katinqa, ¿imapaqtaq Davidqa 'Amituy' niran?" Chaynu nir Jesu's yach'achikutinmi, chay achka runakunaqa kusa aligrila uyakuqllapa.
Jesusqami yach'achikuqnuqa kaynu niran: "Allita kwintata qukarmi, kuytakankillapa Moise's mantakushanta yach'ar yach'achikuqkunamanta. Chaqa paykunaqami munanllapa atun rach'panllapata yakakuyta, chaynulla plasakunapimapis kusala shumaqta saludananllapata ima.
Chaymi chay tantakananllapa wasikunapi manaqa mikunanpaq apatinllapamapis, kusa runapaq riqsir chay kusala shumaq samanakunapi samachinanllapata munan.
Chaynullami chay wakcha warmikunata kitanllapa wasinkunata ima. Piru allin runa ninanllapapaqqami kusala unayta Dyusman mañakuq yupay tukunllapa. Chaymi kusala manchaypaqtana kastigakanqallapa".
Uk diyapimi Jesusqa Dyusta adurananllapa wasipi kar, chay ufrindata tantananllapa kajunkunapa naypanpi taran. Chaymi payqa rikakutin, achka runakuna ufrindankunata itaqllapa chay kajunkunamanqa. Chaynullami achka kusa qillayniyjun runakunapis qillayninllapata itaqllapa chaymanqa.
Chaymantami uk mana imayjun byuda ch'amur, mana kusa achka ch'aniyjun ishkay qillaysituta chay kajunkunamanqa itaran.
Chaymi Jesusqa yach'akuqninkunata qayamur kaynu niran: --Chiqaptami nishaykillapa: Kay mana imayjun byudaqami tukuy runakuna qillayninta ch'urayashanmantaqa mas achkata itasha kajunkunamanqa.
Chaqa ukkunaqami qillaynin subrashanlata itanllapa. Piru kay mana imayjun byuda-shuypaqami, chaylawanna kawsananpaq kasha karmapis limpula ch'urashamapis, nir.

Chaymanta Dyusta adurananllapa wasimanta lluqshitinllapaqa Jesuspa uk yach'akuqninqa kaynu niran: --Yach'achikuq Taytituy, rikay Dyusta adurananllapa wasitaqami kusa shumaq rumikunawan ima kusala atunta rurashallapa nir.
Chaymi Jesusqa niran: --Kanan kayta rikayankillapa chaytaqami limpu ratachinqallapa. Mananami uk rumilamapis anapura llutakashaqa kidanqanachu nir.
Chaymantami paykunaqa Olivos sirkaman riranllapa. Chayqami karan Dyusta adurananllapa wasipa naypanlawpi. Chaymi chaypi Jesusqa tatin, Pedro, Santiago, Juan, Andre's imaqa paylata kaynu nir tapuranllapa:
--Willamayllapa: ¿Maydiyataq chaynuqa pasayanqa? Chaynulla ¿ima siñalta rikartaq yach'ayashaqllapa, tukuy chaykuna pasananpaq diyaqa shipchana? nirqa.
Chaymi, Jesusqa niran: --Allitami kuytakankillapa, ama mayqanpis ingañar pantachishunanllapapaq.
Chaqa kusala achkami nuqa yupay tukur shamunqallapa. Chaymi, 'Dyuspa Akrashan Cristunmi kani' nir, kusala achka runakunata ingañanqallapa.
"Qamkunaqami chay tyimpukunaqa uyapankillapa wakpi kaypi guerrata rurayanllapa nir. Piru chaynu katinmapis amami manchakunkillapachu. Chaqa chaynumiri pasanqa. Piru chaynu pasatinmapis manaraqmi pacha tukukanan tyimpuraqchu kanqa.
Chaqa uk nasyunmanta kaqkunami maqanakunqallapa uklaw nasyunmanta kaqkunawan. Chaynulla uk gubyirnupa kaqninkunapis maqanakunqallapa uklaw gubyirnupa kaqninkunawan. Kusala achka lugarkunapimi pachamapis kusalata kuyunqa, [runakunapis kusala ukmanta tukunqa]. Chaynulla kusala mallaq tyimpu, imami kanqa. Piru chaynu pasatinqami yarpunkillapa, chayraqmi qischakay tyimpuqa qallariyan nir.
"Qamkunallami kusalata kuytakankillapa. Chaqa chay tyimpukunapiqami qukushunqallapa karguyjunkunaman. Chaymi kusalata qischashunqallapa chay tantakananllapa wasikunapiqa. Chaynullami apashunqallapapis gubirnadurkunapa, gubyirnukunapa naypanman ima nuqapi kriyishaykillaparayku. Chaymi qamkunaqa paykunapa naypanpimapis nuqallapaq rimankillapa.
Chaqa tukuy intirupi Dyuspa shumaq rimayninta washakananllapapaq yach'achikur tukchishana katinllapami, kay pacha tukukananpaq tyimpuqa ch'amunqa.
Piru chaynu karguyjunkunaman apashutinllapaqa, amami yarpupakunkillapachu imatana rimashaq nirqa. Chaymi ashwan Dyus imata rimanaykipaq yanapashushannulla rimankillapa. Chaqa chaypiqami mana qamkunallachu rimayankillapa kanqa. Ashwanmi Dyuspa Santu Ispiritun rimachishunqallapa.
"Chaynullami nishaykillapapis: Mayqanpismi ukninta qukuyanqa wanuchinanllapapaq. Nataq taytanllapa-shuypaqa wamrankunata qukuyanqa wanuchinanllapapaq. Chaynulla wamrakuna-shuypaqa taytanpa kuntran tikrakar wanuchinqallapa.
Chaymi tukuyla kay pachapiqa nuqapi kriyishaykillaparayku ch'iqnishunqallapa. Piru chaynu qischakar imamapis maydiya shamunaykaman shachinakuqkunalami washakanqallapa.
"Chaqa Dyuspa rimaqnin Danielmaqa kaynu nir iskribiran: 'Uk kusala mana allinta rurachikuqmi rir yaykunqa, Dyusta adurananllapa wasiman' nir. Chaymi qamkuna chaynu pasaqta rikarqa, Daniel iskribishanmi kumplikayan nir yarpunkillapa. Chayraykumi mayqanpis Judea lugarpi kaqkunaqa sirkakunaman alsakanqallapa.
Nataq mayqanpis uk wasipa ananpi karmapis amami ishkimunqachu, imanta lluqshichinanpaq nirqa.
Chaynulla, mayqan ch'akranpi karqa amami wasinman rinqachu rach'panta apananpaq nirqa.
¡Akaw chay diyakunapi warmikuna ruriyjun, manaqa ñuñuq wamrayjun kaqkunaqa imananqallaparaq!
Chaymi ashwan qamkunaqa Taytay Dyusman alliplata mañakuyllapa, chay alsakanaykipaq tyimpuqa ama chay qasay tyimpuchu kananpaq nir.
Chaqa, chay diyaqami kusala saqra manchaypaq qischakay kanqa. Chaynu qischakayqami tukuy ima rurakashanmanta-pacha mana kashachu. Chaynulla mananami kanqanapischu chaynu qischakayqa maydiyapis.
Piru Taytay Dyus chay qischakaykuna achka tyimputa kanqa nitinqami, mana mayqanlapis washakanmanchu. Ashwanmi Taytay Dyusqa chay akrashan kaq wamrankunapaq llakir washananrayku, mana kusala achka tyimputachu kanqa nisha.
"Piru imanupi mayqan kaynu nishunmanllapa: 'Rikayllapa kaypimi Dyuspa Akrashan Cristunqa', manaqa 'Rikayllapa chaypi' nishutinllapaqa, amami kriyinkillapachu.
Chaqa Dyuspa Akrashan Cristun yupay tukuqkuna, chaynulla Dyuspa unay rimaqninkuna yupay tukuqkunami rikarimunqallapa. Chaymi paykunaqa mana ruraypaq imakunata, milagrukunata ima, kusalata ruranqallapa. Chaynumi ashwan kusala achka runakunata ingañanqallapa. Chaynullami chay kriyiqkunamatapis imanullapis ingañayta kamanqallapa.
¡Piru qamkunaqami allita kuytakankillapa! Ama ingañakanaykillapapaqqami willashunillapana.
"Piru limpu chay qischakay tyimpukuna pasatinnaqami, rupayqa limpu tutaparaq intiru kidanqa. Killapismi mana achkirachikunqanachu.
Chaynulla qullarkunapismi limpu syilumantaqa ratamutin ima, tukuy syilupi kaqkunamapis kusalata kuyunqallapa.
Chaymantami Dyusmanta Shamuq Runataqa rikanqallapa kusa llipyalla pudirninwan puktaypa rurinta shamuqtana.
Chaynu shamurmi payqa angelninkunata kach'anqa tukuyla pachamanta, syilumanta, paypa akrashan kaqkunata tantamunanllapapaq.
"Allita uyakur intrakayllapa kay igus qirupaq willar intrachishutiyllapa. Chaqa qamkunaqa igus qiru mushuqmanta qawamuqta rikarqa kwintata qukankillapa, tamya tyimpuqa shipchana nir.
Chaynullami chay nishushayllapanulla pasaqta rikarqa yarpunkillapana Dyusmanta Shamuq Runaqami shamunanlapina nir.
Chaymi chiqapta nishaykillapa: Chay tyimpupi kaq runakunaqa manaraq wanuyatinraqmi tukuyla kay nishushayllapaqa pasanqa nir.
Chaqa syilu chaynulla kay pachamapismi tukukanqa. Piru nuqa nishaykuna-shuypaqami mana maydiyalapis tukukanqachu.
"Piru Dyusmanta Shamuq Runa shamunanpaq diyapaq, uraspaq-shuypaqami, mana mayqanlapis yach'anchu. Chaynulla syilumanta angelkuna, Dyusmanta Shamuq Runamapis manami yach'anchu. Nataq Taytaylami yach'an.
Chayraykumi qamkunaqa imuraspis rikch'akur [Dyusman mañakur] alli kamakashalana kankillapa. Chaqa manamiri yach'ankillapachu ima diyami shamuyanqa nirmapis.
"Tukuy kayqami imanutaq uk runamaqa largu mayta rinanpaq karqa, sirbiqninkunata wasinta kuytananpaq dijaran chay yupay. Chaymi ukninta ukninta imata rurananpaq nir mantar, uktaqa kach'aran punkupi kuytakunanpaq ima.
Chaynumi qamkunapis imuraspis rikch'akur allita kamakashalana kankillapa. Chaqa chay wasipa amun ima amsaqpi, ch'aypi tuta, gallu kantaypi manaqa allaqmanta ch'amuyan nirmapis mana yach'ayankillapachu.
Kuytawkish, imanupi shamurqa punuqmatana tarishutinllapa.
Tukuy kay nishushayllapallatami wakinkunatapis willani, rikch'akur kamakashalana kananllapapaq".

Ishkay diyalanami chay Pascua fyistapi tantata mana libadurawanchu mikuqllapa chayqa faltayaran. Chaymi chay kurakunapa mantaqninkuna, Moise's mantakushanta yach'ar yach'achikuqkuna imaqa yarpuranllapa imanullapis llullakuypi ima Jesustaqa aypar wanuchinanllapapaq.
Piru wakinkunaqami niranllapa: "Amami chay fyista diyakunapiqa chaynu rurashunllapachu. Chaqa runakunami piñakur kuntranchikllapa alsakamunmanllapa" nir.
Chaymantami Jesusqa Betania pwibluman ch'arqa, riran Simonpa wasinman. Kay Simonmi unayqa chay ismuyaq qishaywan karan. Piru chaynu misapi tayatinmi uk warmi payman qimikaran uk alabastru butillitapi kusa ch'aniyjun mishkila mutkiypaq yakituta charikur. Chaymi ashwan chay warmiqa chay butillitata pakir Jesuspa umanman chay mishki yakitutaqa ich'aran.
Piru chaypi wakin kaqkuna chayta rikarmi piñakur, ukninllapa ukninllapa kaynu ninakuranllapa: "¿Imapaqtaq wak kusa ch'aniyjunta yanqallaqa ich'an?
Ashwanmi waknu yanqalla ich'ananmantaqa qumashallapa trisyintus dinaryu qillaymanmatapis mas rantikur, chay mana imayjun kaqkunata yanapanallapata" nir. Chaynu ninakurmi, chay warmitaqa kusalata qillakachiyaranllapa.
Chaynu nitinllapa uyaparmi Jesusqa kaynu niran: "Ama qillakachirchu dijayllapa. Payqami kusala allinta rurasha nuqawanqa.
Chaqa chay mana imayjun kaqkunawanqami maydiyapis pulla kankillapa, munashaykillapa ura yanapanaykillapapaqqa. Piru nuqa-shuypaqami manana pullaykillapanachu kashaq.
Kay warmisitaqami puytishanta rurasha nuqapa anayman mishki mutkiypaqla yakituta ich'arqa. Chaymi ashwan kamakachimashana, kusa shumaqta pampakanaypaq.
Chiqaptami nishaykillapa: Tukuy maylawpipis imanu kriyir washakananllapapaq nir yach'achikurqami, kay warmisita rurashantaqa yarpur rimanqallapa. Chaymi mana qunqanqallapachu".
Jesuspa dusi yach'akuqninkunamanta ukqa shutiq, Judas Iscariote. Chay paymi, kurakunapa mantaqninkunaman riran willaq, Jesustaqa qushaykillapa nir.
Chaynu nitin uyaparmi chay kurakunapa mantaqninkunaqa kusalata aligriyar, Judasta qillayta qunanpaq arniranllapa. Chaymi Judasqa yarpuran, maylapina, imurasna Jesustaqa qukushaq nir.
Chay Pascua fyistapa punta diyanpi tantata mana libadurayjuntachu mikuqllapa chaynulla chay uyshitata ufrindapaq nir wanuchiqllapa chay diyami Jesuspa yach'akuqninkunaqa payman qimikar kaynu nir tapuranllapa: --Pascua mikunataqa, ¿maypitaq kamakachinayllapata munayanki? nir.
Chaymi Jesusqa ishkay yach'akuqninkunata kaynu nir kach'aran: --Riyllapa Jerusale'n pwibluman. Chaypimi uk runa kantarunpi yakunta apaqta tarinkillapa. Chaymi paypa ikinta rinkillapa.
Chaynu rir, wasinman yaykutinqa ninkillapa: 'Yach'achimaqniyllapami nin: ¿Maylaw kwartuykipitaq yach'akuqniykunawan Pascua mikunata mikushaq? niyan' nir.
Chaynu nitkillapami payqa rikachishunqallapa wasinpa unaqninpi uk atun kwartu kusala kamakashatana. Chaymi chaypi kamkachinkillapa mikunallapapaqqa.
Chaynu nitinmi yach'akuqninkunaqa pwibluman rir Jesu's nishannulla tariranllapa. Chaymi chaypina kamakachiranllapa Pascua mikunataqa.
Chaymanta tutapatinnaqa, Jesusqa chay dusi yach'akuqninkunawan ch'aranna chay wasimanqa.
Chaymanta misapi tasha mikuyarnaqa, Jesusqa niran paykunataqa: --Chiqaptami nishaykillapa: Qamkunamanta uknikillapa pullay mikuqmi kuntraykunaman qukumayanqa nir.
Chaynu nitinmi, paykunaqa kusalata llakiranllapa. Chaymi uknin uknin kaynu nir tapuq ch'urakaranllapa: --¿Nuqachu kashaq? nir.
Chaymi Jesusqa paykunataqa niran: --Qamkunamanta uknikillapa nuqawan chay platullapi tantata nuyuchir mikuqmi, nir.
Chaynuqami Dyus nitin iskribikashannulla, Dyusmanta Shamuq Runawanqa pasanqa. ¡Piru imananqaraq, chay kuntrankunaman qukuqqa! Kusala allinch'i kananta chay runaqa ama nasinanpaqchu.
Mikuyatinllapanaqa, Jesusqa tantata aypar Taytanta payji nir, pakir quran yach'akuqninkunata kaynu nir: "Kaypi. Kayqami nuqapa kwirpuy" nir.
Chaymanta kupata aypar Taytanta payji nir, yach'akuqninkunata qutin, tukuynin upyaranllapa.
Jesusqami niran: "Kayqami yawarniy. Kay yawarniyta ich'ashaywanmi Taytay Dyuswan uk tratuta rurani, kusa achka runakunata llakipashayrayku.
Chiqaptami nishaykillapa: Mananami qashanqa upyashaqnachu kay ubapa yakuntaqa, maydiya Dyus mantakuyashanpi mushuq ubapa yakunta upyanaykaman" nir.
Chaymantami salmukunata takir Dyusta alabarnaqa, riranllapana Olivos sirkaman.
Chaypimi Jesusqa paykunata niran: --Tukuy qamkunami [kanan tutalla] manchakushaykillaparayku nuqalatana dijamankillapa. Chaqa, Dyus nitin iskribikashakunapimi nin: 'Chay michikuqta wanuchitiymi, uyshakunaqa wakta kayta limpu shikwakanqallapa' nir.
Piru nuqa kawsamurqami, qamkunamantaqa naypaqta rishaq Galilea pwiblumanqa.
Chaynu nitinmi, Pedruqa niran: --Tukuy wakinkuna manchakur dijashutinllapapismi, nuqaqa mana dijashaykichu nir.
Chaymi Jesusqa niran: --Chiqaptami nishayki: Kanan tutallami gallu ishkay kutipaqna kantananpaq katin qamqa kimsa kuti ninki: 'Manami paytaqa riqsinichu' nir.
Piru Pedruqa qashan niran: --Qamwan pullata wanuchimanallapapaq katinmapismi, pullayki shachinakushaq nir. Chaynullatami wakinkunapis niyaranllapa.
Chaymantami Jesusqa yach'akuqninkunawan riranllapa uk lugar Getsemani' shutiqman. Chaypimi yach'akuqninkunata kaynu niran: --Riyanimi Taytayman mañakuq. Qamkunaqami kaylapi taskinkillapa nir.
Chaynu nirmi, Pedruta, Santiaguta, Juanta ima apar riran pullanqa. Chaymantami kusata llakir kwashala tikrakaran Jesusqa.
Chaynu kayarmi kaynu niran paykunataqa: --Kusalataraq llakir wanuq yupayna yarpuni. Qamkunaqa kaylapi kidar rikch'akushala kayllapa nir.
Chaynu nirqa, chay kayashanmanta ashlila wakaq riran. Chaypimi qunqurikur pachakaman pukch'irar Taytanman mañakuran puytiypaq katinmaqa chay kusala saqra qischakayqa mana ch'amunmanchu nir.
Chaymi kaynu nir mañakuran: "|iAbba|r, Taytay, qampaqqami tukuy imapis ruraypaq. Chaymi puytiypaq katinqa yanapamay-ari kay kusa ayaq yaku yupay qischakaymantaqa. Piru manami nuqa munashaynuchu kanqa. Ashwanmi qam munashayki rurakanqa" nir.
Chaymanta paykuna kayashanman tikrakamurqa, punuqta tariran. Chaymi Pedrutaqa niran: --Simo'n, ¿ima punuyankinachu? ¿Manachu puytishayki uk uralamatapis rikch'akur nuqawan kaytaqa?
Rikch'akur mañakuyllapa, ama uchapi ratanaykillapapaq. Qamkunaqami allinkunalata rurayta yarpunkillapa. Piru kwirpuykillapa litala kashanraykumi mana shachinakuyta puytinkillapachu.
Chaynu nirmi qashan riran mañakuq puntata ima nirtaq mañakusha karan chaynulla.
Chaymanta tikrakamurqa, qashalan chay yach'akuqninkunataqa punuqta tariran. Chaqa nawinllapamapis kusalata qipchirayaran punuypaq. Chaymi paykunaqa mana imata nishaq nirpis yach'aranllapachu.
Chaymanta kimsa kutipaqna shamur punuqta tarirqa niran: --¿Qamkunaqachu punur samayankillaparaq? ¡Rikch'akur shariyllapana! Chaqa Dyusmanta Shamuq Runata uchakuqkunaman qukunanllapapaq uraqami ch'amushana.
Shariyllapa, rishunllapana, shipchamunnami nuqata qukumaqqa nir.
Chaynu nir Jesu's rimayatinllami, chay dusi yach'akuqninkunamanta uknin Judasqa, achka runakunawan ch'aranllapa ispadakunawan, qirukunawan ima. Paykunaqami riranllapa kurakunapa mantaqninkuna, Moise's mantakushanta yach'ar yach'achikuqkuna, Israel runakunapa ruku mantakuqninkuna kach'asha katin.
Judasqami, Jesuspa kuntraqninkunataqa, kaynu nisha karan: "Nuqa saludar muchayani chaytami aypar alli prisunkillapa" nir.
Chaymi Jesusman, Judas qimikarqa, --¡Yach'achikuq Taytituy!-- nir mucharan.
Chaymi Jesustaqa aypar prisuranllapana.
Piru chaypi kaqkunamanta ukmi ispadanta lluqshichimur, kurakunapa mantaqninta sirbiq runapa rinrinta |i¡saq!|r pitiran.
Nataq Jesusqami chay runakunataqa kaynu nir tapuran: --¿Imapaqtaq qamkunaqa shamushaykillapa qirukunawan ispadakunawan ima, uk suwakuqta yupay aypar apamaqllapaqa?
Nuqaqami imuraspis qamkunawan pulla kar Dyusta adurananllapa wasipi yach'achikuray. Piru manamiri chaypiqa aypar apamaraykillapa imachu. Kayqami chaynuqa pasayan Dyus nitin iskribikashannulla kumplikananpaq.
Chaynu Jesu's nitinqami, tukuy yach'akuqninkunaqa dijarna alsakaranllapa.
Nataq uk musu runami Jesuspa ikintaqa riyaran, uk yuraq rach'palawan qatakusha. Chaymi chay runakunaqa ayparan apananpaq.
Piru payqami chay qatakushan rach'panmatapis dijar, lirila alsakar riran.
Chaymantami Jesustaqa, kurakunapa mantaqninmanna aparanllapa. Chaymanmi tantakaranllapa kurakunapa mantaqninkuna, ruku mantakuqkuna, Moise's mantakushanta yach'ar yach'achikuqkuna, ima.
Nataq Pedruqami largukaqllamanta chapar ikinllapata riyaran, chay kurakunapa mantaqninpa wasin ruripi pampankaman. Chaymantami chay yaykushanlapi kidaran Dyusta adurananllapa wasita kuytaqkunawan pulla, ninapi quñukuqnu.
Piru kurakunapa mantaqninkuna, tukuy chay kusa mas karguyjunkunaqami Jesuspaqqa kusalata yach'ayta munaranllapa imalata mana allinta rurasha katinqa, chayraykulana wanuchinanllapapaq. Piru chaynumapis manami tariranllapachu.
Chaqa kusala achka runakunami mana kashanmanta uchachananpaq qimikaranllapa. Piru mana puytiranllapachu. Chaqa rimayashanllapaqami mana chayllachu karan.
Chaynullami wakinkunapis yanqa llullakurla kaynu niranllapa:
--Nuqakunaqami kaynu niqta uyasha kanillapa: 'Nuqaqami Dyusta adurananllapa wasita runakuna rurashantaqa ratachir, qashan kimsa diyalapaqna shachishaq, mana runakuna rurashannutanachu' nir.
Piru chaynu rimarmapismi mana chayllatachu rimayaranllapa.
Chaynu nitinllapami chay kurakunapa mantaqninqa sharir tukuypa naypanpi Jesustaqa kaynu nir tapuran: --¿Qam-shuypaqachu mana imatapis ninki? ¿Ima nishaq nirtaq waknu qampaqqa rimayanllapaqa? nir.
Chaynu nitinmapismi Jesusqa mana imatapis niranchu. Chaymi chay kurakunapa mantaqninqa qashan niran: --¿Qamchu Dyuspa Akrashan Cristun, allin Dyuspa Wamran kanki? nir.
Jesusqa niran: --Nuqami kani. Chaqa qamkunami rikankillapa Dyusmanta Shamuq Runataqa kusala puytiq Dyuspa allilaw qichqanpi taqta, chaymanta puktaypa rurinta syilumanta shamuqta ima nir.
Chaynu Jesu's nitinmi chay kurakunapa mantaqninqa kusata piñakur rach'panmatapis llikiran, Jesusqa mana allintachu tukuyan nir. Chaymi niran: --¿Ima mas tistigutataq ministinchikllapa?
Qamkuna uyapashaykillapanu, kusala mana allintami Dyuspaq riman. ¿Imatataq yarpunkillapa? Chaymi, chaypi kaq runakunaqa niranllapa: --Kusala uchayjunmi wakqa; wanunanpaqmi allin nir.
Chaymi ashwan wakinqa tuqapar, nawinta bindar maqar ima kaynu niranllapa: --¡Mabir tantyay!, ¿pitaq maqashuran? nir. Chaynullami Dyusta adurananllapa wasipi kuytakuqkunapis maqaranllapa.
Chaykamanqami Pedruqa tayaran ruri pampalapi. Chaypi kanankamanmi kurakunapa mantaqninta sirbiq warmi ch'aran.
Chaymantami Pedruta rikaran ninapa yatalanpi quñukur taqta. Chaymi chay warmiqa kusalata chapar kaynu niran: --Qampismi Nazaretmanta Jesuswan puriq kanki nir.
Piru Pedruqami kaynu niran: --Manami riqsinichu paytaqa. Chaynulla manami yach'anichu imapaq rimayanki nirmapis nir. Chaynu nir, punkulawman risha katinmi kantaranna galluqa.
Chaymantami chay sirbikuq warmiqa qashan Pedruta rikar, wakinkunata kaynu niran: --Kay runapismi Jesuswan puriq nir.
Piru payqami qashan niran: --Manami paytaqa riqsinichu nir. Chaymanta uk ratulamantaqa chaypi kaqkunapis Pedruman qimikar kaynu niranllapa: --Chiqaptami paykunapa uknin kanki. Chaqa qampis Galilea pwiblumanta kanki. [Rimanaykimapismi paykunanu].
Chaymantami Pedruqa kutir kutir jurar niran: --¡Mana riqsinichu chay rimayashaykillapa runataqa nishuyanillapa wakmaqa! ¡Mana chiqapta rimayatiyqami Dyus kastigamanqa! nir.
Chaynu niyatinlami ishkay kutipaqna gallu kantaran. Chaymantami Pedruqa yarpuran Jesu's kaynu nishanta: "Manaraq gallu ishkay kutipaqna kantayatinmi kimsa kuti nuqapaqqa ninki: 'Manami riqsinichu' nir" nishanta. Chaymi llakir kusalata waqaran.

Chaymanta achkiyatinnaqa chay kurakunapa mantaqninkuna, ruku mantakuqkuna, Moise's mantakushanta yach'ar yach'achikuqkuna, chaynulla chay wakin kusa mas karguyjunkunawan ima tantanakur parlaranllapa. Chaymi Jesustaqa alli watar apar Pilatutana quranllapa.
Chaymi Pilatuqa kaynu nir tapuran: --¿Qamchu Israel runakunapa mantaqnin kanki? nir. Jesusqa niran: --Qamllami ninki.
Piru chay kurakunapa mantaqninkuna kusalata uchachayashanllaparaykumi,
Pilatuqa qashan kaynu nir tapuran: --Waknu kusalata uchachashutinllapaqachu, ¿qam-shuypaqa mana imatapis ninki?
Piru Jesusqami mana rimaranchu. Chaymi Pilatuqa kusalata yarpupakuyar kidaran.
Kada Pascua fyistapimi chay gubyirnu Pilatuqa uk runata lluqshichiq chay prisu kashanmanta, runakuna mayqantach'i lluqshichiy nishannulla.
Chay tyimpupimi uk runa Barraba's shutiq prisu karan wakinninkunawan. Chaqa paykunami gubyirnupa kuntran tikrakar wanuchikusha karanllapa.
Chaymi runakunaqa Pilatuman ch'ar mañakuranllapa, imanutaq kada fyistapi uk prisuta lluqshichiq chaynulla rurananpaq nir.
Piru Pilatuqa paykunataqa kaynu niran: --¿Qamkunaqachu munayankillapa, Israel runakunapa mantakuqninta dijatiy rinanpaq? nir.
Chaynuqami Pilatuqa niran, chay kurakunapa mantaqninkunaqa Jesustaqa ch'iqnirla paymanqa apamusha karan nir kwintata qukashanrayku.
Piru chay kurakunapa mantaqninkunaqami tukuy runakunata animachiran, Barrabasta kach'ay nir mañakunanllapapaq.
Chaymi Pilatuqa tapukuran: --Chayqa ¿imatataq ruranayta munayankillapa Israel runakunapa mantakuqnin niyashaykillapawanqa?
Paykunaqami kusala jwirtita kaynu nir lanyaranllapa: --¡Kruspi klabay! nir.
Qashanmi Pilatuqa niran: --Chaqa, ¿ima mana allintataq rurasha? Piru chay runakunaqami qashan kusala jwirtita kaynu nir lanyaranllapa: --¡Kruspi klabay! nir.
Chaymi Pilatuqa tukuy runakunawan allinpi kidanar, Barrabasta prisu kashanmanta lluqshichir, suldadunkunata kach'aran Jesusta llibachir, chaymanta-shuypaqa kruspi klabananllapapaq.
Chaynami suldadukunaqa Jesusta aparanllapa gubyirnu Pilatupa dispachunpa pampanman. Chaypimi paykunaqa tukuy suldadu masinkunata tantaranllapa.
Chaymi ashwan uk chupika murada rach'pata yakachiranllapa. Chaynullami umachiranllapa uk kuruna kashamanta rurakashata.
Chaymanta-shuypaqa kusalata kushikur kaynu nir qaych'akuranllapa: --¡Biba Israel pwiblupa gubyirnun! nir.
Chaynu nirnaqa umitanpi uk barawan maqaranllapa, qaqllitanpi tuqaparanllapa ima. Chaynulla paymanta burlakar naypanpi qunqurir, aduraq yupay tukuranllapa.
Chaymanta chaynu paymanta kusata burlakarllapa imanaqa, chay chupika murada rach'pata yakachishanllapataqa lluqshichir paypa rach'panllata yakachiranllapa. Chaynu munashanllapata rurarnaqami aparanllapana kruspi klabananllapapaq.
Chaymantami Cirene pwiblumanta uk runa Simo'n shutiq, ch'akranmanta shamuqta tariranllapa. Payqami Alejandro chaynulla Rufo shutiq runakunapa taytan karan. Chaynu tarirmi Jesuspa krusninta amalas rikrachir aparanllapa.
Chaynu rirmi uk lugar Go'lgota shutiqman ch'aranllapa. Kay lugartami ninllapapis Calavera nir.
Chaymi chaypiqa binuwan mirrata pich'ur Jesustaqa upyachinaranllapa. Piru payqami mana munaranchu.
Chaymantami Jesustaqa kruspi klabaranllapana. Chaymi chay suldadukunaqa Jesuspa rach'pankunata mayqanninllapapaqshi kanqa nir yach'ananllapapaqqa surtyakur ayparanllapa.
Jesustaqami alas nwibi unaqna kruspiqa klabaranllapa.
Uk litrirutapismi ch'uraranllapa imaraykushi wanuchishallapa nir. Chaqa kaynumi niyaq: |sc"KAYMI ISRAEL RUNAKUNAPA MANTAQNIN"|d nir.
Chaynullami paypa pullanqa ishkay suwakuqkunata krusllapi klabaranllapa, ukninta Jesuspa ichuqlaw qichqanpi, ukninta-shuypaqa allilaw qichqanpi. [
Chaynuqami ruraranllapa Dyus nitin iskribikashannulla kumplikananpaq. Chaqa niqmi: "Uchasapa runakunawan pullatami mana allinpaq riqsishallapa" nir.]
Piru tukuy chayta pasaqkunaqami, umanllapata kuyuchiqnulla, kusalata musyar kaynu niyaqllapa: --¡Jajay! ¡Qammi, Dyusta adurananllapa wasita ratachir qashan kimsa diyalapaq shachishaq nirayki!
¡Chaymi ashwan qamlla washakar krusmanta ishkimuy! nir.
Chaynullami chay kurakunapa mantaqninkuna, Moise's mantakushanta yach'ar yach'achikuqkunapis kusalata kushipar, kaynu ninakuyaqllapa: --Ukkunatami washaran. Piru payllaqami mana washakayta puytinchu.
Wakqashi Dyuspa Akrashan Cristun, Israel runakunapa mantaqnin-ari. ¡Chaynu karqa chay krusmanta ishkimunqari! ¡Chaynami chaypiraq paypi kriyishunllapa! Chaynullami paywan pulla kruspi kaqkunamapis ashwan kusa mana allinkunata ima willaranllapa.
Chaymantami a las dusimanta-pacha tardi a las triskaman tukuy pacha tutaparaq intiru kidaran.
Chay urasllami Jesusqa kusa jwirtita kaynu nir qaych'akuran: |i"Eloi, Eloi, ¿lama sabactani?"|r (Chaynu nirqami intrachimanchik: "Dyusniy, Dyusniy, ¿imapaqtaq nuqalata dijamashayki?" nir).
Chaymi wakin chaypi kaqkuna chaynu nitin uyaparqa kaynu niranllapa: --¡Uyakuyllapa! Wakqami Dyuspa rimaqnin Eliasta qayayan nir.
Chaymantami chaypi kaqkunamanta ukninllapa kallpar rir puqyala rach'pata qirupi watar puchqu binupi nuyuchir Jesuspa shiminman upyananpaq ch'urar kaynu niran: --Dijayllapa, mabir Eliaschu shamur ishkichimunqa nir.
Piru Jesusqami kusala jwirtita qaych'akur wanuranna.
Chaymi chay kutilla Dyusta adurananllapa wasi ruripi uk atun rakta rach'pa warkuraqpis llikikaran ch'aypin unaqmanta urakaman.
Jesuspa naypanpimi Romamanta suldadukunapa mantaqnin karan. Chaymi payqa rikaran imanu Jesu's wanutinmapis. Chayraykumi niran: --Chiqaptami kay runaqa Dyuspa Wamran kasha nir.
Chaypiqami wakin warmisitakuna karukaqlamanta rikakuyaranllapa. Paykunaqami kaykuna karanllapa: Mari'a Magdalena, Salome', chaynulla Josipa, wamrakaq Santiagupa maman Mari'a ima.
Kay warmisitakunami Jesuspaqa pullan purir, yanapasha karan pay Galilea pwiblupi katinqa. Chaynullami chaypiqa wakin warmisitakunapis achka karanllapa. Paykunami Jesuspa pullan risha karanllapa Jerusale'n pwiblumanqa.
Chaymanta chay samana diyapaq kamkachikunanllapa diya limpu tardiyayatinnaqami,
Arimatea lugarmanta uk kusa imayjun runa Jose' shutiq, riran mana manchakurchu Pilatuta, Jesuspa kwirpunta mañaq. Payqami Dyus maydiyaqa shamur qashan mantakuyanqa nir yarpurla kawsaq. Chaynulla payqami chay Israelmanta kusa mas karguyjunkunapa masin karan.
Chaynu Jesuspa kwirpunta mañaq ch'atinmi Pilatuqa kusalata manchakur yarpupakuran. Chaymi suldadukunapa mantaqninta qayachimuran Jesusqachu wanushana nir yach'ananpaq.
Chaymi suldadukunapa mantaqninqa rir "Wanushanami" nir willaran. Chaynami Pilatuqa Jesuspa kwirpuntaqa Jositana quran apananpaq.
Chaymi Josiqa kusa shumaq yuraq rach'pata rantir, Jesuspa kwirpuntaqa rir krusmanta ishkichimur chay rach'pawanna pilluran. Chaymantami apar qaqapi uk uch'ku karan, chaylapi ch'urar, yaykunantaqa kusala atun rumiwanna kirparan.
Chaynu kirpatinmi, Mari'a Magdalenawan, Josipa maman Mariaqa rikakuyaranllapa.

Chaymanta chay samana diya pasatinnaqa Mari'a Magdalena, Salome' chaynulla Santiagupa maman Mariaqa kusala mishki mutkiypaq rimidyukunata rantir aparanllapa, Jesuspa kwirpunta kamkachinanllapapaq.
Chaymi chay simanapa punta diyanpiqa, allaq allaqla chayraq rupay iqamuyatin riranllapa Jesu's pampakashanmanqa.
Kaynu ninakurmi riyaranllapa: "¿Piraq chay uch'kuta kirpasha kusa atun rumita ashuchiyanqa yaykunallapapaq?" nir.
Piru ch'arqami, chay kusa atun rumiwan uch'kuta kirpashanllapaqa uklawpina taqta rikaranllapa.
Chaymanta paykuna chayman yaykurqa chay uch'kupa allilaw qichqanpiqa uk musu runa, kusala atun yuraq intiru rach'payjunta rikaranllapa. Chaymi chay warmikunaqa kusalata manchakuranllapa.
Piru chay musu runa rikashanllapaqami kaynu niran: "Ama manchakuyllapachu. Qamkunaqami maskayankillapa Nazaretmanta Jesusta kruspi klabaranllapa chayta. Payqami kawsamur rishana; mananami kaypinachu. Shamur rikayllapa pampashanllapata.
Chaymi ashwan rir yach'akuqninkunata, Pedruta ima willayllapa: Payqashi Galilea pwibluman riyan paykunamanta naypaqta; ashwanshi wakpina rikanqallapa, imanutaq willasha karan chaynulla".
Chaynu nitinmi chay warmikunaqa chay uch'kumantaqa kusalata alsakar lluqshir riranllapa. Chaqa kusalatari manchakur chukchukyayaranllapa. Piru manami mayqantapis willaranllapachu chaynu manchakushanllaparayku.
Jesusqami chay simanapa punta diyanpi kawsamurqa, puntataqa rikariran Mari'a Magdalenaman. Kay Mariamantami Jesusqa, unaylla syiti dyablupa yarpuyninta itakusha karan.
Chaymi payqa rir willaran Jesuspi kriyir pullan purisha kaqkunata. Chaqa paykunaqami kusalata llakir waqayaqllapa ima.
Piru Jesustami kawsamushata nuqa rikasha kani nir willatin uyaparqa, mana kriyiranllapachu.
Chaymantaqami Jesusqa mana riqsiypaqla tikrakar ishkay yach'akuqninkuna chunllaq nanta riyatin rikariran.
Chaymi riqsirna paykunapis rir wakinninkunata willaranllapa. Piru manami kriyiranllapachu.
Chaymanta mas tardikaqqami Jesusqa chay unsi yach'akuqninkuna misapi tayatinllapa, paykunaman rikariran. Chaymi paykunataqa anyaq anyaq willaran mana allita kriyishanpaq, mana intrakashanllaparayku ima. Chaqa wakinkuna, Jesu's kawsamushata rikar, willatinllapami mana kriyishallapachu karan.
Chaymi paykunataqa niran: "Riyllapa tukuy pachata. Chaynami Dyuspa shumaq rimayninta tukuylata yach'achinkillapa.
Chaymi mayqanpis kriyir shutikurnaqa, washakanqallapa. Nataq chay mana kriyiqkuna-shuypaqami tukuy tyimpupaq kastigakananpaqna kanqa.
Tukuy kriyiqkunata yanapatiymi kaynu kanqallapa: Nuqapa shutiywanmi dyablupa yarpuyninta runakunamanta itakunqallapa; mushuq rimaykunata rimanqallapa ima.
Largu kurukunata ayparllapa, manaqa bininuta upyarllapamapis mana imananqallapachu. Chaynulla tukuy qishaqkunapa ananman makinllapata ch'uratinllapapismi, alliyanqallapa ima".
Chaynu nir imanaqami Jesusqa syiluman apakaranna. Chaymantami ashwan Dyuspa allilaw qichqanpina taran.
Nataq yach'akuqninkuna-shuypaqa tukuy pachata riranllapa imanu kriyir washakananllapapaq nir yach'achikuq. Piru Jesusqami kusalata yanapatin kusa mana ruraypaq milagrukunata ima ruraranllapa. Chaymi tukuy rikaqkuna, uyakuqkunaqa chiqapta chayqa chaynu kanqa niranllapa. Chaynumi kanqa.