Noqa Pablo kani, Diospa munayninrayku Jesucristoj kachan kanaypaj ajllasqa. Chantá wawqey Timoteowan ima,
kay cartata qhelqaspa apachimuni, Colosas llajtapi pikunachus Cristopi atinikojkuna kanku, chaykunaman. Qankunaqa Diospaj t'aqasqa kasqaykichejrayku paypaj manchay munasqa kankichej. Chayrayku Tata Diosninchejpa qhasilla k'acha yanapaynin, sonqo tiyaykuynintaj qankunawan kachun.
Tukuyta Kamachej Jesucristoj Tatan Dioswan parlarikuspa, qankunarayku mañapuyku. Jinallataj Tata Diosta pachis niykupuni,
imaraykuchus Cristo Jesuspi tukuy sonqo atinikusqaykichejta uyariyku. Chantapis Diospa tukuy ajllakusqankunata munakusqaykichejta uyarillaykutaj.
Qallariypi Jesuspa cheqa kaj sumaj willayninta uyarispa, yacharqankichej Diosqa qankunapaj may sumaj imakunata janaj pachapi waqaychashasqanta.
Chay sumaj willayta uyarisqaykichejqa tukuynejpi willasqa kashan. Chay runakunaqa chay sumaj willayta jap'ikusqankurayku waj jinaman tukuchisqa kashanku, imaynatachus qankunapis uyarisqaykichejmantapacha waj jinaman tukuchisqa karqankichej, ajinata. Qankunataj Diospa khuyakuyninmanta uyarispa, chaypacharaj cheqapuni kasqanta yacharqankichej.
Kayta munasqa ruwaj masiyku Epafras yachachisorqachej. Payqa Jesuspa sumaj kamachin jina qankunata yanapasorqachej.
Paymin willariwarqayku, Santo Espíritu sonqoykichejman munakuyta churasqanwan imaynatachus qankuna ujkunata munakusqaykichejta.
Chayrayku noqayku tukuy chayta uyarisqaykumantapacha Dioswan parlarikuspa, qankunarayku mañapuyku, Tata Dios munayninta allintapuni rejsichisunaykichejpaj, jinataj Santo Espíritu yuyayta, yachayta ima qosunaykichejpaj.
Ajinata mañapuyku Tukuyta Kamachej Jesuspa munasqanman jina purinaykichejpaj, chantá tukuy imapi Diosta kusichinaykichejpaj. Ajinamanta allin kajta ruwaspa kankichej, jinataj Diosta astawan astawan rejsinkichej.
Mañapullaykutaj Diosqa may jina jatun atiyninwan qankunata kallpachananta, tukuy mana allin kajkuna qhatirejtin pacienciakunaykichejpaj.
Ajinamanta jatun kusiywan Tata Diosta pachis ninkichej. Paymin qankunata ruwasorqachej qhapaj kamachiyninpi ajllakusqankunapaj wakichisqan chayaqeta jap'inaykichejpaj jina.
Diosqa laqhayaypi kamachejpa atiyninpi kawsashasqanchejmanta orqhospa, munasqa Churinpa kamachiyninman churawarqanchej.
Jinataj Diospa Churin cruzpi wañusqanwan pagaspa, kacharichiwarqanchej, juchanchejtataj pampacharqa.
Cristoqa mana rikukoj Dios imaynachus, ajinallataj. Chaytataj runaman rejsicherqa. Payqa manaraj Dios tukuy imata ruwashajtin, karqañapuni.
Paynejtamin Diosqa tukuy kaj chhikata ruwarqa: Janajpi kajkunata, kay pachapi kajkunatapis, mana rikukojkunata, rikukojkunatapis, kamachejkunata, kurajkunata, atiyniyojkunata ima. Tata Diosqa tukuy kaj chhikata Cristonejta ruwarqa, paypaj kananpaj.
Cristoqa, manaraj imapis kashajtin karqañapuni, paytaj tukuy ruwasqan maychus kananpi purinanmanta qhawashan.
Payllataj Iglesiaj uman jina, Iglesiataj ukhunmin. Paymin tukuy imaj qallariynin, payllataj wañusqakunamanta ñawpaj kaj kawsarimpoj, tukuy kaj chhika patapi kananpaj.
Chayqa ajina, imaraykuchus Tata Dios munarqa, pay imaynachus kasqan, ajinallataj Churinpis kananta.
Tata Dios munallarqataj Churinnejta tukuy kaj chhika, janaj pachapi kaj, jinataj kay pachapi kaj ima paywan allinyachisqa kananta. Payllataj ajina kananpaj tukuy imata ruwarqa, Churin cruzpi wañuspa yawar jich'asqanrayku.
Qankunaqa ñawpajta Diosmanta karunchasqa karqankichej. Mana allin kajta yuyasqaykichejrayku, chantá millayta ruwasqaykichejrayku ima Diospa awqanpuni karqankichej.
Kunantajrí Cristo runaman tukuspa wañusqannejta Dioswan allinyachisqaña kankichej. Ajinamanta Cristoqa Tata Diospa ñawpaqenpi llimphuta, mana juchayojta, nitaj imamanta juchachanata rikhurichisonqachej.
Chaywanpis chay ajina kananpaj Cristopi atinikuspa sinch'ita sayanaykichej tiyan. Jinallataj Jesusmanta sumaj willayta jap'ikusqaykichejrayku imatachus tukuy sonqo suyashankichej, chaymanta mana karunchakunaykichejchu tiyan. Chay sumaj willayqa tukuynejpi willasqa kashan, noqataj chay sumaj willaymanta willaranaypaj churasqa kani.
Kunanqa qankunarayku ñak'arishaspapis kusikuni. Ajinata kikin ukhuypi ñak'arispa, junt'ashani Jesucristoj Iglesianrayku imachus ñak'arinaraj kashan, chayta. Iglesiaqa Jesucristoj ukhunmin.
Diostaj qankunaj allinniykichejrayku Iglesiata yanapanaypaj churawarqa, jinataj qankunaman willachisqanta maychus kajta willanaypaj.
Chay willayqa wiñaymantapacha pakasqa karqa. Kunantajrí Diosqa ajllakusqankunaman chayta sut'inchanña.
Paykunaman Dios rejsichiyta munarqa, Cristoj qhapaj kasqan, chantá jatun kaynin ima qankuna mana judío kajkunapajpis kasqanta. Chay pakasqa yachayqa kaymin: Cristoqa qankuna ukhupi kashan. Ajina kasqanraykutaj qankuna tukuy sonqo janaj pachaj jatun kayninpa lliphipiyninta jap'iyta suyashankichej.
Chayrayku Cristomanta willayku tukuy runata yuyaychaspa, tukuy yachaywan yachachispa ima. Ajinata ruwayku tukuy runata Cristowan ujchasqa kawsakunapi yuyayninpiña kashajta rikhurichinaykupaj.
Chaypajmin Cristoj atiyninpi atinikuspa, tukuy sonqoywan sinch'ita ruwashani. Cristoj atiynintaj noqapi sinch'ita llank'ashan.

Noqa yachanaykichejta munani qankunarayku may jinatachus kallpakuspa llank'ashasqayta, jinallatataj Laodiceapi kajkunarayku, chantá noqata manaraj rejsiwajkunaraykupis.
Munallanitaj sonqonku kawsarichisqa kananta, munakuypi sumaj ujchasqa kanankupaj. Ajinamanta yachanqanku Diospa pakasqa wakichisqan imachus kasqanta sumajta rejsisqankuta: Chayqa Cristomin.
Manchay valorniyoj tapadopis kanman jina, paypimin pakasqa kashan tukuy yachayniyoj kay, chantá yuyayniyoj kay ima.
Chayta niykichej, ama pipis sonqo suwanapaj jina misk'i parlasqankuwan q'otiyasunaykichejpaj.
Qankunamanta karupi kashani chaypis, sonqoyqa qankunawan kashan. Chantá kusikuni qankuna allinta purishasqaykichejrayku, jinallataj Cristopi atinikuspa sinch'ita sayashasqaykichejrayku ima.
Qankunaqa Jesucristota Kamachejniykichejta jina jap'ikorqankichej. Chayrayku paypa munasqanman jina kawsanaykichej tiyan.
Paypi sach'a jina sumaj ukhu saphiyoj kaychej, jinallataj qankuna sumaj cimientoyoj wasi jina paypi sayachisqa kaychej. Ajinamanta Cristopi atinikusqaykichejpi kallpachasqa kankichej cheqa kajta yachasqaykichejwan. Jinallataj Diosman ashkhata pachis nillankichejpuni.
Allinta qhawakuychej: Ama qhasi manakaj yuyaykunawan, nitaj mana cheqan yachachiykunawan q'otiyachikuychejchu. Chayta yachachejkunaqa mana Cristoj yachachisqantachu yachachinku. Manachayqa paykuna Diosman mana kutirikojkunaj yachachisqallanta yachachinku, jinataj kay pachapi atiyniyoj supaykunaj yachachisqankuta ima.
Cristoj yachachisqanrí aswan allinmin, imajtinchus Cristo runaman tukuspa jamojtin, imaynachus Dios kasqanqa, chay tukuy paypi karqa.
Cristoqa tukuy kamachejkunamanta, atiyniyojkunamantapis aswan atiyniyojmin. Chayrayku qankunaqa Cristoman ujchasqa kasqaykichejrayku, Diospa ñawpaqenpi mana ni imapi pisichu kankichej.
Jinallataj payman ujchasqa kaspa, circuncidasqa karqankichej. Chayqa mana runaj circuncidasqanchu, manachayqa Cristomin circuncidasorqachej, qankunamanta juchallinaman aysaj sonqota orqhospa.
Bautizasqa kaspaqa, Cristowan khuska p'ampasqa karqankichej. Jinallatataj Diospa jatun atiyninpi atinikusqaykichejrayku Cristowan kawsarimporqankichej, mayqen atiychus Cristota wañusqakunamanta kawsarichimorqa, chaynejta.
Ñawpajta qankunaqa juchallisqaykichejrayku wañusqa kasharqankichej, imaraykuchus juchallinaman aysaj sonqoykichej manaraj orqhosqachu karqa. Kunantajrí Diosqa Cristowan khuskata kawsarichisunkichej, tukuy juchanchejtapis pampacharqa.
Diosqa imachus contranchejpi qhelqasqa karqa, chayta llik'erqa, jinaspataj, Cristoj cruzninman chakataykuspa, chinkasqata chinkacherqa.
Ajinata ruwaspa, supaykunaj kamachiyninkuta, atiyninkuta ima qhechorqa. Ajinamantataj paykunata Cristonejta cruzpi atipaspa, tukuypa rikunanta p'enqaypi rikhuricherqa.
Chayrayku qankuna ama kasuta ruwaychejchu pipis imatachus mikhusqaykichejmanta, chayrí ujyasqaykichejmanta juchachasojtiykichej. Amallataj kasuychejchu pipis raymikunata mana ruwasqaykichejmanta, nitaj killa qallariy raymita, samarina p'unchaytapis mana maypaj qhawasqaykichejmanta juchachasojtiykichej.
Tukuy chaykunaqa, pichus jamunan karqa, chaypa llanthullan. Chaywanpis chay tukuy imata junt'ajqa Cristomin.
Amallataj saqeychejchu, pikunachus llamp'u sonqoman tukuspa angelkunata yupaychanku, chaykuna qankunata juchachasunaykichejta. Paykunaqa mosqoypi jina rikusqankuta ninku, runa jinalla manakajta yuyasqankumantataj runaykachanku.
Chay runakunaqa Iglesiaj uman Cristoman mana ujchasqachu kanku. Cristoqa tukuy ukhun wiñananpaj imatachus necesitasqanta qon, Diospa wakichisqanman jinataj ukhunmanta kajkunata ankuwan jina t'inkispa ujchan.
Qankunaqa Cristowan khuska wañorqankichej, paytaj kay pachapi kamachej supaykunaj atiyninmanta kacharichisorqachej. Jinaqa, imaraykutaj Diosman mana kutirikojkunaj kamachisqankuman jina purishankichejri?
Paykunaqa ajinata kamachisunkichej: Ama chayta jap'iychu, ama chayta mikhuychu, nitaj llojchillaypischu, nispa.
Chaykunatarí runalla kamachisqan, yachachin ima. Chaykunataj tiempo pasasqanman jina tukukapullan.
Arí, imatachus kamachisqankoqa allin yachayniyoj kayman rijch'akun, imaraykuchus imaynatachus purinata, llamp'u sonqoyoj kanata, chantá ukhunchejwan kasuchikunata ima yachachinku. Chaywanpis, chay kamachisqakunaqa mana pitapis yanapanchu juchallinaman aysaj sonqonpa munayninta atipananpaj.

Cristowan khuska kawsarichisqa kasqaykichejrayku Diosqa mosoj kawsayta qosunkichej. Chayrayku qankuna Dios imatachus munasqanta mask'anaykichejpaj sonqota churaychej. Chayqa janaj pachapi imakunamin. Chaypitaj Cristoqa Tata Diospa pañanpi tiyasqa kamachishan.
Ajinaqa janaj pachapi kaj chay imakunata aswanpaj qhawaychejpuni, amataj kay pachapi kaj imakunataqa.
Ajinata ruwaychej, imaraykuchus qankunaqa ñawpa kawsaypaj wañorqankichejña, kunantaj Cristoman ujchasqa kasqaykichejrayku Diosqa mosoj kawsayniykichejta pakashan.
Cristomin chay kawsayta qosunkichej. Pay rikhurimojtintaj, qankunapis paywan khuska jatun kayninpa lliphipiyninpi rikhurimullankichejtaj.
Chayrayku ari, ñawpa kawsaypi ima millaytachus ruwaj kankichej, chay munanata wañuchiychej: Amaña khuchichakuspa puriychejchu, nitaj millay kajta ruwaychejchu, nillataj sonqoykichejpa sajra munayninwan, nitaj mana allin kajta munanawan atipachikuychejchu. Jinallataj ama qolqemanta wañusqa kaychejchu, imajtinchus chayqa lantita yupaychaywan ninakun.
Chaykunata ruwaspa juchallisqankurayku Diospa k'araj phiñakuynin mana kasukojkunaj patankuman urmamonqa.
Qankunapis ñawpajta chaykunata ruwaspa purej kankichej.
Kunanrí qankuna kaykunatapis saqenallaykichejtaj tiyan: K'arajta phiñakuyta, phiñasqalla kayta, wajkunata mana allin kajta ruwayta, p'enqaypi rikhurichispa rimayta, ch'ichi parlaykunata ima.
Amallataj qankunapura llullanakuychejchu, imajtinchus juchallispa purinaman aysaj sonqota lluch'ukuspa wijch'orqankichejña.
Jinaspataj, mosoj runa jina kanata p'achata jina churakunkichej. Chay mosoj runaqa Ruwajninpa rijch'ayninman jina astawan astawan mosojyachisqapuni kashan, ajinamanta Diosta astawan rejsinaykichejpaj.
Chay mosoj kawsaypitaj manaña imananchu mana judío kasqanchej, chayrí judío kasqanchej, nitaj circuncidasqa kasqanchej, chayrí mana circuncidasqa kasqanchej ima. Manallataj imananchu yachayniyoj kana, mana yachayniyoj kanapis, nitaj wata runa kana, chayrí mana wata runa kanapis. Manachayqa Cristolla aswanmin, paytaj tukuyninchejpi tiyakushan.
Qankunaqa Diospa ajllakusqan kankichej, paypaj t'aqasqa, may munasqataj. Chayrayku qankuna khuyakuywan, k'acha kaywan, llamp'u sonqo kaywan, mana phiñakoj kaywan, pacienciawan ima p'achawan jina p'achallikuychej.
Jinallataj ujkuna ujkunawan paciencianakuychej. Sitajchus pipis wajpa contranpi imamantapis quejakun chayqa, purajmanta qhespichinakuychej. Imaynatachus Cristo juchaykichejta pampacharqa, ajinallatataj qankunapis ujkunaj pantasqankuta qhespichiychej.
Astawanqa, munakuywan p'achawan jina p'achallikuychej, imaraykuchus munakoyqa tukuyta k'acha kawsaypi ujchawanchej.
Chantá Cristomanta jamoj sonqo tiyaykuy sonqoykichejpi kamachispa nichun imatachus ruwanaykichejta, imaraykuchus uj ukhullaman churasqa kankichej. Chayrayku tukuywan allinpi kawsakunaykichejpaj wajyasqa kankichej. Jinallataj Diosta pachis nillaychejpuni.
Qankunaqa Cristoj sumaj yachachisqanmanta amapuni qonqakuychejchu. Manachayqa Diospa qosqan yuyay yachaywantaj purajmanta yachachinakuychej, k'aminarikuychej ima. Jinataj Diosta tukuy sonqo pachis nispa, salmokunata, yupaychana takiykunata, chantá Santo Espíritoj yuyaychasqan takiykunata ima takiychej.
Tukuy imata ruwaspa, chayrí parlaspa, Tukuyta Kamachej Jesuspa sutinpi ruwaychej, jinallataj paynejta Tata Diosta pachis niychej.
Qosayoj warmikuna, qosaykichejwan k'umuykukoj sonqo kaychej, imaraykuchus Tukuyta Kamachej Jesuspata kasqaykichejrayku chaymin ruwanaykichejqa.
Jinallataj qosakunapis, warmiykichejta munakuychej, amataj paykunawan manapis sonqoyojchu kawajchej jina kaychejchu.
Wawakuna, tata mamaykichejta tukuy imapi kasuychej, imaraykuchus chaymin Tukuyta Kamachej Jesusta kusichin.
Tatakuna, qankunapis ama wawaykichejkunaj sonqonkuta nanachiychejchu, ama q'enaqakunankupaj.
Wata runakuna, patronniykichejta tukuy imapi kasuychej. Amataj qhawashajtillankuchu kasuychej, paykunaman allin rijch'ayta munaspa. Aswanpis Diosta manchachikuspa, tukuy sonqo paykunata kasuychej.
Tukuy imata ruwaspaqa, qankuna tukuy sonqo allinta ruwaychej, Tukuyta Kamachej Jesuspaj jina, ama runapaj jinaqa.
Qankuna yachankichej Tukuyta Kamachej Cristoqa nisqan chayaqeta t'inkata jina qonasuykichejta, imaraykuchus Tukuyta Kamachej Cristojta kamachinkuna kankichej.
Pichus mana allinta ruwajrí mana allin kajta ruwasqanmanta pagota jap'enqa, imaraykuchus Diosqa mana runaj uyanta qhawaspachu juzgan.

Patronkuna, wata runaykichejwan cheqan kajta ruwaychej, jinataj allin sonqowan paykunata qhawaychej. Ama qonqaychejchu qankunajtapis janaj pachapi Kamachejniykichej kasqanta.
Wawqe panakuna, qankunaqa mana sayk'uspa Dioswan parlarikullaychejpuni, jinallataj Diosta pachis nispallapuni kaychej.
Dioswan parlarikuspaqa, noqaykuraykupis mañapuwayku Diosqa runakunaj sonqonkuta wakichinanpaj Jesusmanta willanaykupaj. Ajinamanta sut'inchasqayku, ñawpajta Cristomanta imachus pakasqa karqa, chay yachayta. Chaymanta willarasqayrayku noqapis carcelpi wisq'asqa kashani.
Qankunarí Diosmanta mañapuwaychej Diospa willachisqanta maychus kajta willanaypaj.
Cristota mana qhatejkunawan allinta yuyaychakuspa puriychej. Jinallataj Diosmanta parlanaykichejpaj jina kajtin, paymanta parlaychejpacha.
Tukuy parlasqaykichejqa allin kachun, uyarinapaj jina k'acha. Ajinamanta yachankichej sapa tapusqankuman imaynatachus kutichinaykichejta.
Munasqa wawqenchej Tíquico qankunaman jamuspa, noqamanta tukuy imata willasonqachej. Payqa Tukuyta Kamachej Jesuspa ruwananpi ruwaysikoj masiy, jinataj sumajta yanapawan.
Payta qankunaman kachamuni imaynachus kashasqaykuta willasunaykichejpaj, sonqoykichejtataj oqharinanpaj.
Jinallataj munasqa wawqe Onesimotapis paytawan kachamushani, pichus qankunamanta karqa, chayta. Chantá paykuna imachus kaypi kashasqanta willasonqachej.
Aristarcopis napaykamullasunkichejtaj. Payqa noqawan khuska wisq'asqa kashan. Jinallataj Bernabejpa primon Marcospis napaykamullasunkichejtaj. Willarqaykichejña: Sichus Marcos qankunaman chayamonqa chayqa, tukuy sonqo payta wajyarikuychej, nispa.
Jesús sutiwan sutichasqa Justopis napaykamullasunkichejtaj. Judiokunamantaqa paywan, Marcoswan imalla Dios kamachinanmanta willanapi yanapawanku, sonqochawankutaj.
Qankunamanta ujniykichej, Cristoj kamachin Epafras napaykamullasunkichejtaj. Payqa Dioswan parlarikuspa mañapusunkichejpuni Tata Dios kallpachanasuykichejpaj, yuyayninpiña kanaman chayanaykichejpaj, chantá Diospa munasqanta junt'anaykichejpaj ima.
Noqa yachani Epafrasqa qankunamanta anchatapuni llakisqanta, jinallataj Laodiceapi kajkunamanta, Hierapolispi kajkunamanta ima.
Jinallataj munasqa jampikamayoj Lucaspis napaykamusunkichej, Demaspis.
Laodicea llajtapi wawqe panakunata napaykapuwayku, jinallataj Ninfasta, wasinpi kaj iglesiatawan.
Chantá qankuna kay cartata ñawirispa, Laodiceaman apachiychej, paykunapis ñawirinankupaj. Laodiceapi kajkunaman apachisqay cartata apachimojtinkutaj, qankunapis ñawirillaychejtaj.
Arquipota niripuwaychej: Tukuyta Kamachej Jesusmanta ima ruwanatachus jap'isqaykita allinta junt'ay, nispa.
Noqa kikiypuni qhelqaspa napaykamuykichej. Wisq'asqa kashasqaymanta ama qonqaychejchu. Diospa qhasilla k'acha yanapaynin qankunawan kachun.