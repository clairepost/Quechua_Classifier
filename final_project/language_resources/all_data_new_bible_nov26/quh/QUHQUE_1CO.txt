Noqa, Pablo, Dios munasqanrayku Jesucristoj kuraj kachan kanaypaj wajyasqa kani. Noqawan, wawqenchej Sosteneswan ima kay cartata qhelqaspa apachimuyku Corinto llajtapi Diospa iglesianman.
Qankunaqa Cristo Jesusman ujchasqa kaspa, Diospaj t'aqasqa kankichej, wajyasqataj juchamanta t'aqasqa kanaykichejpaj. Dios Jesucristonejta paypaj t'aqawarqanchej, pikunachus Tukuyta Kamachej Jesucristoj sutinta oqharinku, chaykunatawan khuska. Payqa paykunaj Kuraj Kamachejninku, noqanchejpatapis.
Tata Diosninchejmanta, jinataj Tukuyta Kamachej Jesucristomantawan qhasilla k'acha yanapayninku, sonqo tiyaykuyninku ima qankunawan kachun.
Qankunarayku Diosta pachis ninipuni, Jesucristojta kasqaykichejrayku Dios qhasilla k'acha yanapayninta qosusqaykichejmanta.
Jesucristonejta Diosqa qankunata tukuy imapi qhapajyachisunkichej, sumajta parlayta yachanaykichejpaj, yachayniyoj kanaykichejpaj ima.
Chayqa sut'ita yachayta qon, Cristomanta imatachus willasqayqa cheqapuni kasqanmanta.
Ajinamanta Dios ruwanapaj atiykunata qosusqaykichejmanta mana imapis pisisunkichejchu, Tukuyta Kamachej Jesucristonchej rikhurimunanta suyashanaykichejkama.
Diosmin kay tiempo tukukuykama sinch'ita sayachisonqachej, Tukuyta Kamachej Jesucristonchej kutimojtin qankuna mana k'amina kanaykichejpaj.
Dios imatachus nisqanta junt'anpuni, paytaj Churin Jesucristo Kamachejninchejwan ujchasqa kawsanaykichejpaj wajyasorqachej.
Wawqe panakuna, Tukuyta Kamachej Jesucristonchejpa sutinpi mañakuykichej, tukuyniykichej ujllata parlanaykichejta. Ama qankuna ukhupi t'aqanaku kachunchu. Aswanpis qankunapura k'achata kawsakuychej, uj sonqolla kaspa, ujllata yuyaspa ima.
Munasqa wawqe panakuna, chayta nini, imaraykuchus Cloejpa ayllunmanta kajkuna willawarqanku qankuna ukhupi jap'inakuy kasqanta.
Qankunamanta wakin kay jinata nisqankichej: Noqa Pablota qhatini, nispa. Wakintaj: Noqarí Apolosta, nispa. Wakintaj nisqankichej: Noqaqa Cefasta, nispa. Wakintajrí: Noqaqa Cristota qhatikuni, nispa nisqankichej.
Cristoqa chhikan chhikanpi t'aqasqachuri? Pablochu qankunata qhespichinanpaj cruzpi chakatasqa wañorqa, chayrí Pabloj sutinpichu bautizasqa karqankichej? Mana, icharí?
Diosta pachis nini, imaraykuchus qankunamanta noqa Crispota, Gayollatawan bautizarqani, wajkunatarí mana.
Chayrayku mana pipis niyta atinchu sutiypi bautizasqa kasqanta.
Arí, Estefanaspa ayllunmanta kajkunatapis bautizallarqanitaj, chaymanta jawa wajkunata bautizasqayta mana yuyarikunichu.
Cristoqa mana bautizajtachu kachamuwarqa, manachayqa paymanta sumaj willayta willanaypaj, mana jatun yachayniyoj jina sumajta parlaspachu, Cristo cruzpi wañusqan ama qhasi manakajman tukunanpaj.
Wakinkuna yuyanku Cristo cruzpi wañusqanmanta willanaqa mana yuyayniyoj runaj thawtisqan kasqanta. Chaykunarí mana qhespichisqachu kanqanku. Chaywanpis noqanchej qhespichisqa kajkunapaj chay willayqa Diospa atiynin.
Diospa Qhelqachisqanpi nin: Noqaqa yachayniyojkunaj yachayninkuta chinkachisaj, qhesachasajtaj yuyayniyojkunaj yuyayninkuta, nispa.
Ajinaqa, maytaj chay yachayniyojri? Maytaj chay yachachejri? Maypitaj kay pachapi kaj imakunamanta churanakoj kashanri? Diosqa payta mana qhatejkunaj yachayninkuta p'enqaypi rikhuricherqa.
Dios mana saqerqachu runakuna tukuy yachayninkuwan payta rejsinankuta. Manachayqa Jesusmanta sumaj willayta willasqaykuta jap'ikojkunata qhespichinanta nerqa, chay willasqayku wampoj yuyasqanman rijch'akushajtinpis.
Judiokuna runaj mana jayk'aj rikusqanta rikuyta munanku, Grecia llajtayojkunataj yachayniyoj kayta mask'anku.
Noqaykurí Cristo cruzpi chakatasqa kasqanmanta willayku. Judiokunata chay willayqa phiñarichin, mana judío kajkunapajtaj wampu runaj thawtisqan jina.
Diospa wajyasqankunapajrí, judiokunapis, mana judío kajkunapis kachunku, Diosqa Cristonejta yachayta qon atiyniyoj kasqanta, chantá jatun yachayniyoj kasqanta ima.
Ajinaqa, Diospa yachaynin wampu yuyasqanman rijch'akun chaypis, chayqa runaj yachayninmantaqa aswan yachayniyoj. Jinallataj Diospa pisi kallpan rijch'akojpis runaj kallpanmanta nisqaqa aswan kallpayoj.
Chayrayku, wawqe panakuna, maypachachus Dios wajyasorqachej chaypacha imaynachus kasqaykichejmanta yuyarikuychej. Runaj qhawasqanman jina qankunamanta pisilla yachayniyoj karqankichej. Manallataj ashkhachu atiyniyoj karqankichej, nitaj jatunpaj qhawasqa ayllumantachu.
Diostajrí kay pachapi wampupaj qhawasqa kajkunata ajllakorqa yachayniyojkunata p'enqachinanpaj. Ajllakullarqataj kay pachapi pisi kallpayojkunata p'enqachinanpaj.
Jinallataj Dios kay pachamanta mana walej kajta, qhesachasqata, qhasi manakajpaj qhawasqata ima ajllakorqa. Ajinata ruwarqa, runa imatachus aswan kasqanta qhawan, chayta manakajman tukuchinanpaj.
Ajinata Dios ruwasqanrayku mana pipis paypa ñawpaqenpi jatunchakuyta atenqachu.
Chaywanpis kikin Diosmin qankunata Cristo Jesuswan ujchaykorqasunkichej. Cristowan ujchasqa kasqaykichejraykutaj qankuna yachayniyoj kankichej. Jinallataj Cristo Diospa ñawpaqenpi cheqan runapaj qhawasqa kananchejta ruwarqanchej, jinallataj juchamanta t'aqasqa llimphu, chantá juchamanta kacharichisqa kananchejpaj ima.
Chayrayku Diospa Qhelqachisqanpi nin: Pillapis jatunchakuyta munajqa Tukuyta Kamachej Jesucristomanta jatunchakun, nispa.

Wawqe panakuna, qankunaman jamuspaqa, noqa mana sumaj yachayniyoj jinachu parlarqani, nillataj qankunata t'ukuchinaypaj jinachu Diospa pakasqa wakichisqanmanta parlarqaykichej.
Manachayqa qankunawan kashaspa, Jesucristollamanta parlanayta nerqani, astawanqa cruzpi wañusqanmanta.
Noqaqa qankuna ukhupi pisi kallpayoj karqani, mancha manchalla, kharkatitispataj.
Jesucristomanta willaspa, chantá parlaspa ima mana sumaj yachayniyoj jinachu parlarqaykichej, nisqayta jap'ikunaykichejpaj jina. Manachayqa noqa munarqani Santo Espíritu atiyninta rikuchinanta, chaynejllata qankuna nisqayta jap'ikunaykichejpaj.
Ajinata ruwarqani Jesucristopi atinikusqaykichej ama runaj yachasqanpichu sayachisqa kananpaj, manachayqa Diospa atiyninpi.
Chaywanpis noqayku Diospi atinikuypi wiñay tukusqa kajkunawan yachayniyoj jina parlayku. Mana runakunaj yachayninkuwanchu, nitaj kamachejkunaj yachayninkuwanchu parlayku, imaraykuchus paykuna chinkapunanku kashan.
Aswanpis Diospa pakasqa yachayninmanta parlayku, mayqenchus manaraj kay pacha ruwasqa kashajtin wakichisqaña karqa Diospa jatun kayninpa k'anchayninpi paywan khuska kananchejpaj, chaymanta.
Kay pachapi kamachejkunamanta mana pipis Diospa wakichisqanmanta entiendeyta aterqankuchu. Yachankumanchus karqa chayqa, Tukuyta Kamachej may jatunchasqa Cristota mana jayk'ajpis cruzman chakatankumanchu karqa.
Diospa Qhelqachisqanpi nin: Imatachus ñawi mana rikorqachu, nitaj ninri uyarerqachu, nillataj runa sonqonpi yuyarqachu, chayta Dios wakicherqa payta munakojkunapaj, nispa.
Chaywanpis chaykunata Dios Espiritunnejta noqanchejman rejsichiwarqanchej, imaraykuchus paypa Espíritun tukuy imata allinta watun. Diospa taripay mana atina ukhu yachaynintapis watullanpuni.
Pitaj yachayta atinman, imachus runaj sonqonpi kashan, chaytari? Manachu runaj espiritullan chayta yachan? Jinallataj Diospa Espiritullan yachan Diospa tukuy yuyasqanta.
Noqanchejqa mana Diosman mana kutirikojkunaj yuyasqankuman jinachu yuyanchej, manachayqa Diosmanta jamoj Espíritu noqanchejpi kashan yachananchejpaj imatachus Dios munasqanraykulla qowasqanchejta.
Noqayku chaykunamanta parlayku, mana runaj yachachisqanman jinachu, aswanpis Santo Espíritu yachachiwasqaykuman jina. Ajinaqa Santo Espiritumanta kaj imakunata sut'inchayku Espíritoj qosqan parlaykunawan.
Diosman mana kutirikoj runarí Diospa Espiritunpa yachachisqanta mana jap'ikuyta atinchu, imaraykuchus paypajqa wampoj thawtisqan jinalla. Chayta mana entiendeyta atinchu, imaraykuchus imatachus niyta munasqanta yachananpajqa Santo Espíritoj yanapasqan kanan tiyan.
Chaywanpis pichus Diospa Espiritunpa yanapasqan kajqa, allinchus manachus kasqanta tukuy imata qhawan. Chaywanpis pikunachus mana Diospa Espiritunniyojchu kanku, chaykuna Diospa Espiritunniyoj kajta mana juzgayta atinkuchu.
Diospa Qhelqachisqanpi nin: Pitaj Tukuyta Kamachej Diospa yuyasqanta yachanmanri? Chayrí, pitaj Diosta yachachiyta atinmanri? nispa. Chaywanpis noqanchej chay imakunata entiendeyta atinchej, imajtinchus Cristo jina yuyayta atinchej.

Munasqa wawqe panakuna, noqa qankunawan kashaspa, mana Diospa Espiritunpa pusasqan runakunaman jinachu parlarqaykichej, imajtinchus qankuna Diosman manaraj kutirikojkuna jina purinkichej. Chayrayku qankunaman parlarqaykichej, kunallanraj Cristoman kutirikojkunaman jinalla.
Imaynatachus ñuñushaj wawaman lecheta qonchej, manataj khamuna mikhuytachu, ajinata qankunaman yachacherqaykichej jasallata yachanaykichejpaj jina. Mana yachay atinatarí mana yachacherqaykichejchu, imaraykuchus mana entiendeyta aterqankichejchu. Kunanpis manarajpuni atinkichejchu,
imaraykuchus Diosman mana kutirikojkuna imaynatachus purinku, jinallataraj purishankichej. Qankuna ukhupi qhawanakuykuna, churanakuykuna, t'aqanakuykuna ima tiyan. Chaykunata ruwaspaqa, qankuna manapis Diosta qhatejkunachu kawajchej jina ruwashankichej, Diosman mana kutirikojkuna jinataj yuyashankichej.
Maypachachus qankunapura ninakunkichej: Noqaqa Pablota qhatini, noqarí Apolosta, nispa chaypacha, manachu Diosman mana qhatejkuna jina ruwashankichej?
Chaywanpis, pitaj Pablori? Pitaj Apolosri? Noqayku Diospa kamachinkunalla kayku, qankunataj noqaykunejta Jesucristopi atinikorqankichej. Chantá sapa ujniyku imatachus Tukuyta Kamachej Jesucristo kamachiwasqaykuman jina ruwarqayku.
Noqa qankunaman Jesucristomanta sumaj willayta willarqaykichej, Apolostaj yachachisorqachej Jesuspi atinikuspalla imaynatachus purinaykichejta. Chaywanpis Dioslla astawan astawan Cristopi atinikuyta yachanaykichejpaj yanapasorqachej.
Chayrayku pichus sumaj willayta willaj, jinataj pichus yachachej mana chaykamachu kanku. Aswanqa Dioslla, pichus astawan astawan Cristopi atinikuyta yanapawanchej, chay.
Sumaj willayta willajwan, chantá pichus yachachejwanqa ujlla kanku. Jinataj sapa ujninku ruwasqankuman jina t'inkankuta jap'enqanku.
Noqaykutajrí Diospa yanapajninkunalla kayku, qankunataj Diospa chajran jina kankichej, chayrí Diospa sayarichisqan wasi jina.
Dios noqawan k'achapuni kaspa, noqa sumajta yachaj albañil jina cimientota churarqani. Kunantaj wajkuna chaypa patanpi wasichashanku. Chaywanpis, sapa uj allinta qhawachun cimiento churasqapi imaynatachus wasichashasqanta.
Manataj pipis cimiento churasqamantaña waj cimientota churayta atinchu, imaraykuchus chay cimientoqa Jesucristo.
Pichus chay cimiento patapi wasichajqa kay jina imakunawan wasichayta atinman: Qoriwan, qolqe metalwan, lliphipirishaj rumiwan, chayrí k'aspiwan, ichhuwan, ch'aki laqhewan ima.
Chaywanpis sapa uj imaynatachus ruwasqan juicio p'unchaypi sut'inchakonqa. Chay p'unchay Diosqa ninawan jina sapa ujpa ruwasqanta ruphaykuchenqa, imaynachus kasqan yachakunanpaj.
Cimiento patapi pejpa ruwasqanchus mana ruphanqa chayqa, chayman jina pay t'inkanta jap'enqa.
Pejpatachus ruwasqan ruphanqa chayrí, mana ima t'inkatapis jap'enqachu. Chaywanpis, payqa qhespichisqa kanqa, nina ukhumanta ñak'ayllata ayqekoj runa jina.
Manachu yachankichej qankuna tukuyniykichej Diospa templon kasqaykichejta, Diospa Espirituntaj qankunapi tiyakushasqanta?
Sichus pipis Diospa templonta urmachin chayqa, Diospis chay runata urmachillanqataj, imaraykuchus Diospa templonqa payllapaj t'aqasqa. Qankunamin chay templo kankichej.
Ama pipis pay kikinta q'otiyakuchunchu. Sichus yuyankichej runaj qhawasqanman jina yachayniyoj kasqaykichejta chayqa, mana yachayniyojman tukuychej, Diospa ñawpaqenpi cheqapuni yachayniyoj kanaykichejpaj.
Runaj yachaynenqa Diospaj qhasi manakaj. Diospa Qhelqachisqanpi nin: Diosqa yachayniyojkunata yachaynillankupitaj ch'ipaykun, nispa.
Nillantaj: Tukuyta Kamachej Diosqa yachayniyojkunaj yuyasqankuta rejsin, yachantaj qhasi manakaj kasqanta, nispa.
Chayrayku ama pi runatapis qhatisqaykichejrayku runaykachaychejchu, imaraykuchus tukuy ima qankunajta:
Pablo kachun, Apolos kachun, Cefas kachun, kay pacha kachun, kawsay kachun, wañuy kachun, kunan p'unchaypis kachun, jamoj p'unchaypis kachun, tukuy chaykunaqa qankunajta.
Qankunataj Cristojta kankichej, Cristotaj Diospata.

Qankunaqa Cristoj kamachinkunata jinalla qhawanawayku tiyan, imaraykuchus noqayku Diospa wakichisqanmanta chay pakasqa yachayta yachachinaykupaj kamachisqa kayku.
Ajinaqa pichus uj ruwanata jap'ejqa yachayta qonan tiyan pay atinikunapaj jina kasqanta.
Noqaqa ruwasqay allinchus manachus kasqanta ninaykichejmanta mana llakikunichu, nillataj wajkuna ninankumantapis. Manataj noqa kikiypis niymanchu ruwasqay allinchus manachus kasqanta.
Sonqoyqa mana imamantapis juchachawanchu. Chaywanpis chay mana niytachu munan noqa mana juchayojchu kasqayta. Aswanpis Dioslla juzgayta atiwan.
Chayrayku amaraj imatapis juzgaychejchu manaraj Jesucristo kutimushajtin. Pay kutimuspa, laqhapi pakasqa kajta sut'inchanqa, rikuchenqataj imatachus sapa uj sonqonchejpi yuyasqanchejta. Chaymantataj sapa ujta ruwasqanman jina Dios jatunchanqa.
Wawqe panakuna, tukuy kaykunata qankunaj allinniykichejpaj parlani. Chantá willarqaykichej noqawan, Apoloswan ima imaynachus kasqaykumanta, qankuna noqaykumanta yachakunaykichejpaj. Sichus qankuna Diospa Qhelqachisqanmanta nisqayta uyarinkichej chayqa, mana mayqenniykichejpis may kasqanta yuyaspa, ujman sayakunkichejchu nitaj ujkunata pisipaj qhawankichejchu.
Imaraykutaj qan yuyakunki aswan sumaj kasqaykita ujkunamanta nisqari? Chayrí imataj tiyapusunki mana Diospa qosusqan? Paychus qosunki chayrí, imaraykutaj runaykachanki qan kikiypis tariwaj karqa jinari?
Qankunajtaqa tukuy imatachus munasqaykichej tiyapusunkichejña, qhapajñataj kankichej, jinataj kuraj kamachejkuna jina mana noqallaykuwan kamachishankichej. Walej kanman cheqapuni kuraj kamachejkuna jina kamachinaykichej, noqaykupis qankunawan khuska kamachinaykupaj.
Chaywanpis qhawasqayman jina Diosqa noqayku Jesuspa kachankunata qhepa qhepaman churawayku, wañuchinapaj churasqa runata jina. Chayrayku tukuy runaj asikunan kayku, jinallataj angelkunajta.
Cristota kasusqaykurayku runakunaqa mana yuyayniyojta jina qhawawayku. Qankunatatajrí paykuna Cristorayku may yachayniyojkuna jina qhawasunkichej. Noqayku pisi kallpa kayku, qankunatajrí sinch'i kallpayoj kankichej. Qankuna manchay respetowan qhawasqa kankichej, noqaykutajrí pisipaj qhawasqa.
Kunankama yarqhachikuspa kashayku, yakumantapis ch'akikuspa. Jinallataj pisi p'achayoj kayku, maqasqa, manataj wasiykupis kanchu.
Kawsanaykupaj noqayku sayk'uy sayk'uyta imatapis ruwayku. Runakuna maldiciwayku, noqaykutaj saminchaspa kutichiyku. Qhatiykachasqa kaspapis, pacienciawan ñak'ariyku.
Runa mana allin kajta noqaykumanta parlajtinku, noqaykoqa allin kajwan kutichiyku. Ajinata ruwashajtiykupis, runakuna kunankama kay pachapi q'opapis kaykuman jina qhawawayku, tukuypa wijch'usqan q'opata jina.
Ajinata nispa noqa qhelqamuykichej mana qankunata p'enqachinaypajchu, aswanpis munasqa wawaykunata jina k'amisunaykichejpaj.
Cristomanta yachachisunaykichejpaj 10.000 runapis kachunku, chaywanpis uj k'ata tataykichej tiyan. Chaytaj noqa kani, imaraykuchus Jesucristomanta sumaj willayta willarqaykichej chaypacha, qankuna wawaykunaman tukorqankichej.
Chayrayku mañakuykichej, noqa imatachus ruwasqayta, ajinallatataj qankunapis ruwanaykichejta.
Chayrayku Timoteota kachamorqaykichej. Payqa munasqa waway jina, chantataj Tukuyta Kamachej Jesusta kasukuspa purej. Pay yuyarichisonqachej Cristo Jesusta qhatikuspa imaynatachus purisqaymanta, imaraykuchus ajinata purinata tukuynejpi sapa iglesiapi yachachini.
Qankunamanta wakin mayta wapuykachashankichej, yuyaspa noqa qankunata watukoj manaña kutimunayta.
Chaywanpis sichus Tukuyta Kamachej Jesús munanqa chayqa, qankunata watukoj usqhayta jamusaj. Chaypachataj yachasaj chay may kasqankuta yuyakojkuna parlashallankuchus, chayrí nisqankuta ruwashankuchus manachus, chayta.
Pichus Diospa kamachiyninpi kajqa mana parlallanchu, manachayqa ruwasqanwan yachayta qon, Diospata kasqanmanta.
Imatataj munankichej? Varawan seq'onaytachu munankichej, chayrí munakuywan, llamp'u sonqowan ima jamunaytachu?

Kunantaj kaymantañataj parlayta munaykichej: Qankunamanta ujniykichej tatanpa warminwan tiyakapushasqanmanta yachakun. Chay jina millaytaqa Diosman mana kutirikojkunapis mana ruwankuchu.
Qankunatajrí may kasqaykichejta yuyakushankichej. Manachu astawanqa chay jina millay ruwasqanmanta llakikunaykichej karqa? Manachu chay jina millayta ruwaj runataqa qankuna ukhumanta qharqonaykichej karqa?
Noqa qankunamanta karupi kashaspapis, sonqoypeqa qankunawan kashani. Ajinaqa chaypipis kashayman jina niniña chay jina millayta ruwajqa juchayojpuni kasqanta.
Qankuna maypachachus tantakunkichej chaypachaqa, noqa qankunawanpis kashayman jinata qhawaychej, jinataj yachaychej qankunaman Jesucristo atiyta qosqasuykichejta. Chantá Jesucristoj sutinpi
chay runata iglesiamanta qharqospa, Kuraj Supaypa makinman jaywaykuychej. Ajinamanta Supay ukhunta ñak'arichinman chaypis, alman qhespichisqa kanqa Tukuyta Kamachej Jesús kutimojtin.
Chay jina ruwajta qhawakuspalla runaykachasqaykichejqa manapuni allinchu. Manachu yachankichej juchaqa tukuyman chimpaykusqanta, imaynatachus pisi levaduralla tukuy masata poqochin, ajinata?
Chayrayku qankunamanta chay ñawpa levadurata wijch'uychej, mosoj masa jina kanaykichejpaj. Ajinamanta qankuna mana levadurayoj t'anta jina kankichej. Cristopis, Pascuapi ñak'ana Cordero jina juchanchejrayku wañunña.
Chayrayku, kunanqa Pascua raymita ruwanachej, ch'uwa sonqowan, llimphu kawsaywan ima. Chayqa mana levadurayoj t'antawan ninakun. Amallataj sajra runa kanachu, nitaj pitapis mana allinta ruwanachu, imaraykuchus jina kanaqa ñawpa levadurayoj ruwasqa t'antawan ninakun.
Ñawpa cartata apachimusqaypi nerqaykichej khuchiriyopi purejkunawan mana kawsakunaykichejta.
Ajinata nispa, mana niytachu munarqaykichej t'aqakunaykichejta Diosman mana kutirikojkuna khuchichakuspa purejkunamanta, chayrí mich'a kajkunamanta, suwa kajkunamanta, lantita yupaychajkunamanta ima. Sichus paykunamanta t'aqakunaykichej kanman chayqa, kay pachamanta llojsipunaykichejchá kanman.
Manachayqa noqa chay cartapi niyta munarqaykichej ama kawsakunaykichejta ni mayqen runawan: Noqaqa Cristota qhatikoj nishaspa khuchiriyopi purejwan, chayrí mich'a kajwan, chayrí lanti yupaychajwan, runa masinpaj sajrata rimajwan, chayrí machaykojwan, suwakojwan ima. Chay jina purejkunawan ama mikhullaychejpischu.
Noqajtaqa ni ima ruwanay kanchu jawapi kajkunata juzganaypaj. Chaywanpis qankunamin iglesiapi kajkunata juzganaykichej tiyan.
Mana iglesiamanta kajkunataqa Diosmin juzganqa. Chayrayku Diospa Qhelqachisqanpi nisqanman jina, chay jina millayta ruwaspa juchallejta qankuna ukhumanta wijch'uychej.

Sichus qankunamanta mayqellanpis Diosta qhatej masinwan ima jawa ch'ajwachinakunku chayqa, imaraykutaj Diosta mana qhatej juezman rinkichej ch'ajwata allinchananpaj, manataj Diosta qhatejkunamanchu?
Manachu yachankichej qhepanejman Diosta qhatejkuna Diosman mana kutirikojkunata juzgananchejta? Qankunachus Diosta mana qhatejkunata juzgankichej chayqa, manachu kunan atinkichej mana kasu ruwana imakunata juzgaytaqa?
Chayrí, manachu yachankichej aswan qhepaman angelkunatapis juzgananchejta? Jina chayqa, astawanraj ari runapura ch'ajwachinakuy rikhurejta allinchayta atinkichej.
Ajinaqa, sichus qankuna ukhupi ima jawa ch'ajwachinakuy tiyan chayqa, imajtintaj Diosta mana qhatej juezkunaman rinkichejri? Chay juezkunataqa wawqe panakuna mana respetowanchu qhawanku, mana iglesiamantachu kasqankurayku.
Chaytaqa qankunata p'enqachinaypaj nini. Manachu qankuna ukhupi pillapis yachayniyoj kanman, Diosta qhatejkunapura ch'ajwachinakojtinku allinchananpaj?
Qankuna ch'ajwachinakuspa, mana phiñanakullankichejchu, aswanpis Diosman mana kutirikoj juezkunata mask'ankichej, ch'ajwachinakusqaykichejta allinchananpaj.
Ajinaqa, qankunapura quejanakuspa, millayta pantaykunkichejña. Imaraykutaj mana ch'inllamanta pacienciakunkichejchu, pipis mana allin kajta ruwasojtiykichejri? Aswan allin kanman imaykichejtapis qhechuspa apakapojta saqenallaykichej.
Chaywanpis qankuna kikiykichej mana cheqan kajta ruwankichej, aswanpis Diosta qhatej masiykichejmanta suwankichejraj.
Manachu yachankichej mana cheqan kajta ruwajkunaqa Diospa kamachiyninman mana yaykunankuta? Ama q'otiyachikuychejchu: Khuchichakuypi purejkuna, lantikunata yupaychajkuna, warminkuta qosankuta wasanchaspa wajwan khuchichakojkuna, qhari kashaspa warmiman tukojkuna, qharipura jinanakojkunapis Diospa kamachiyninman mana yaykonqankuchu.
Jinallataj Diospa kamachiyninman mana yaykonqankuchu suwajkuna, mich'a kajkuna, machajkuna, maldicejkuna, chantá q'otiyajkuna ima.
Ñawpajta qankunamanta wakin ajina karqankichej. Kunanrí llimphuchasqaña kankichej, juchamanta t'aqasqaña, cheqan runapajña qhawasqa ima Tukuyta Kamachej Jesuspa atiyninnejta, chantá Diosninchejpa Espiritunnejta ima.
Qankuna ninkichej: Noqaqa imatachus munasqayta ruwayta atini, nispa. Ari, ajinapuni chayqa. Chaywanpis mana tukuy munasqanchejqa walejchu. Noqapis imatachus munasqayta ruwayta atillanitaj. Chaywanpis imatachus munasqaywan mana apaykachachikusajchu.
Jinallataj ninkichej: Mikhunaqa wijsapaj, wijsataj mikhunata jap'inapaj, nispa. Chayqa jinapuni. Diostajrí, iskayninta chinkachenqa. Chaywanpis qankunaqa mana niyta atinkichejchu ukhuykichejqa khuchiriyopi purinapaj kasqanta. Manachayqa ukhuykichej ruwasqa karqa Tukuyta Kamachej Jesuspa munasqanta ruwanaykichejpaj, imajtinchus runaj ukhonqa paypajtamin.
Chayrayku, imaynatachus Dios Tukuyta Kamachej Jesusta wañusqamanta kawsaricherqa, ajinallatataj noqanchejtapis jatun atiyninwan kawsarichiwasun.
Manachu yachankichej qankunaj ukhuykichejqa Cristoman ujchasqa kasqanta? Jinaqa, pipis Cristoman ujchasqa kashaspa, atinmanchu uj phisu warmiwan ujchakuyta? Manapuni.
Chayrí, manachu yachankichej pichus phisu warmiwan puñuykojqa paywan uj ujllaman tukusqanta? Diospa Qhelqachisqanpi nin: Iskayninku uj runa jinalla kanku, nispa.
Pichus Tukuyta Kamachej Jesuswan ujchakojrí paywan ujlla kashan.
Chayrayku qankuna khuchichakuspa purinamanta ayqeychej. Millay khuchiriyopi purina waj juchamanta nisqaqa runaj ukhunpaj astawan llakiyta apamun.
Manachu yachankichej ukhuykichejqa Santo Espíritoj templon kasqanta? Payqa qankunapi tiyakun. Diosmin Santo Espiritunta qosunkichej, chayraykutaj ukhuykichejqa manaña qankunajtachu.
Dios ashkha preciota pagaspa, qankunata rantikusorqachej. Chayrayku qankuna ukhuykichejwan Diospa munasqanta ruwaspa, payta jatunchaychej.

Kunantaj cartapi tapumuwasqaykichejman kutichisqaykichej. Arí, qharipaj allin kanman warmiwan mana puñuykuspalla kakunan.
Chaywanpis, ama khuchichakuspa purinaman urmaykunapaj aswan allin kanman qhareqa warmiyoj kanan, jinallataj warmipis qosayoj kanan.
Qosaqa warminwan imachus ruwananta junt'achun, jinallataj warmipis qosanwan imachus ruwananta junt'allachuntaj.
Warmeqa kikin ukhunmanta mana dueñochu, manachayqa qosan. Nillataj qosapis ukhunmanta dueñochu, manachayqa warmin.
Chayrayku qhari warmeqa puñuykukunaykichejta ama jark'anakuychejchu. Qhari warmi parlarikuspa, ichapis mana unaypajchu puñuykukuyta saqewajchej, Dioswan parlarikuspa kanaykichejpaj. Chaymanta qhari warmi jina watej puñukapunallaykichejtaj tiyan, ama Kuraj Supay juchallichisunaykichejpaj mana kakuyta atisqaykichejrayku.
Chayta nispaqa, noqa yuyaychashallaykichej, manataj kamachishaykichejchu.
Noqa munayman mana warmiyojkuna, jinataj warmisapakuna noqa jina mana casaraspalla kakunankuta. Chaywanpis Diosqa sapa ujman imata ruwananpaj atiyta qon. Ujmanqa atiyta qon casarakunanpaj, ujmantaj atiyta qon mana casaraspalla kakunanpaj.
Mana warmiyojkunaman, mana qosayojkunaman, chantá warmisapakunaman imaqa noqa kayta nini: Allin kanman noqa jina mana casaraspalla kakunaykichej.
Manachus kakuyta atinkichej chayrí, aswan walej casarakunaykichej. Aswan walejmin casarakoyqa warmi munaywan, chayrí qhari munaywan q'oñirispa atipachikunamanta nisqaqa.
Chaywanpis warmiyojkunata, jinataj qosayojkunata mana noqachu kamachini, manachayqa Tukuyta Kamachej Jesús: Warmeqa qosanmanta ama t'aqakuchunchu.
T'aqakun chayrí, mana wajwan casaraspa kakuchun, manachayrí qosanwan allinyakuchun. Jinallataj qosa kajpis ama warminta saqerparichunchu, nispa.
Wajkunaman noqalla kayta yuyaychani, manari Tukuyta Kamachej Jesuschu. Sichus mayqen wawqej warmin mana Diosman kutirikoj kaspa, munanman qosanwan khuska tiyakuyllatapuni chayqa, qosanqa ama warminta saqerparichunchu.
Sitajchus uj warmej qosan mana Diosman kutirikoj kaspa, warminwan khuska tiyakuyllatapuni munanman chayqa, amallataj warmin qosanta saqerparichunchu.
Chayqa ajina, imaraykuchus Diosman mana kutirikoj qosaqa Diospaj allinpaj qhawasqa, warmin Diosta qhatikoj kasqanrayku. Ajinallataj Diosman mana kutirikoj warmipis Diospaj allinpaj qhawasqa, qosan Diosta qhatej kasqanrayku. Manachus jina kanman chayqa, wawankukunapis ch'ichipaj qhawasqa kankuman. Kunanrí paykunaqa Diospaj t'aqasqa kanku.
Sitajchus Diosman mana kutirikoj qosa, chayrí Diosman mana kutirikoj warmipis ripuyta munan chayqa, ripuchun. Jina kajtenqa, wawqepis panapis warminta qosanta ripojta saqellachun. Mana chayraykuchu wawqepis, chayrí panapis ñak'arinan tiyan, imaraykuchus Diosqa allinpi kawsakuyman wajyawarqanchej.
Warmikuna, manachu reparankichej qosaykichej ichapis qankunarayku qhespichisqa kanankuta? Jinallataj qosakuna, manachu reparankichej ichapis qankunarayku warmiykichej qhespichisqa kanankuta?
Qharikuna, chayrí warmikuna imaynachus karqanku maypachachus Dios paykunata wajyarqa chaypacha, ajinallapuni kakuchunku. Noqaqa tukuy iglesiakunapi kajkunapaj kayllatapuni kamachini.
Sichus pitapis circuncidasqa kashajtin Dios wajyan chayqa, ajinallapuni kakuchun. Sitajchus uj runata Dios wajyarqa mana circuncidasqa kashajtin chayqa, ama circuncidachikuchunchu.
Ajinaqa uj qhari circuncidasqa kanan, chayrí mana circuncidasqa kanan mana aswanchu. Aswanqa Diospa kamachisqanta junt'ana.
Ajinaqa, sapa ujta imayna kashajtinchus Dios wajyarqa, ajinalla qhepakuchun.
Wata runa kashaspachu wajyasqa karqanki? Chaymanta ama llakikuychu. Chaywanpis sichus kacharichisqa kayta atinki chayqa, atisqaykita ruway kacharisqa kanaykipaj.
Sichus pipis wata runa kashaspa Tukuyta Kamachej Cristota qhatinanpaj wajyasqa karqa chayqa, kunanqa Tukuyta Kamachej Cristota kasunanpaj kacharichisqaña. Jinallataj sichus pipis kacharisqa kashaspa wajyasqa karqa chayqa, kunanqa Cristoj wata runanña.
Diosqa qankunata rantikunanpaj ashkha preciota pagarqa. Chayrayku amaña runakunaj wata runanman tukuychejchu.
Wawqe panakuna, ujtawan nisqaykichej: Imayna kashaspachus sapa uj wajyasqa karqa, ajinallapuni Diospa ñawpaqenpi kakuchun.
Manaraj casarakojkunapaj Tukuyta Kamachej Jesucristo mana imatapis kamachiwarqachu. Aswanpis noqa imaynatachus yuyasqallayta niykichej, Tukuyta Kamachej Jesucristo khuyakuyninpi jap'ikunapaj jina yuyayta qowasqanrayku.
Kunan tiempo kawsay llakiylla kasqanrayku, aswan walej sapa ujpis imaynachus kashanku, ajinalla kakunanku.
Casarasqachu kanki? Ama warmiykimanta t'aqakuychu. Manachu casarasqa kanki? Ama casarakuyta munaychu.
Casarakunki chaypis, mana juchallinkichu. Sipaspis casarakun chayqa, manallataj juchallinchu. Chaywanpis, kunan casarajkuna llakiyta rikonqanku kunan tiempo mana allinchu kasqanrayku. Noqataj mana munaymanchu chay llakiykunata rikunaykichejta.
Wawqe panakuna, kayta niyta munaykichej: Kay pachapi kawsananchejqa manaña unaychu. Chayrayku kunanmanta ñawpajmanqa warmiyojkuna ama warmiyoj kasqallankupichu yuyachunku.
Waqajkunapis manapis waqankumanchu jina kachunku, kusikojkunapis manapis kusikunkumanchu jina. Imata rantikojkunapis manapis imata rantikunkumanchu jina kakuchunku.
Kay pachapi tukuy imayoj kaspa chhika patapi kawsajkunaqa ama chaykunamanta anchata ch'ipakuchunkuchu, imaraykuchus kay pachaqa askamalla tukukaponqa.
Mana munaymanchu imaynachus kashasqaykichejmanta chhikatapuni llakikunaykichejta. Mana warmiyojqa Tukuyta Kamachej Jesuspaj ruwananpi astawan yuyan, imaraykuchus payta kusichiyta munan.
Warmiyojtajrí warminta uywananpaj imatachus ruwananpi yuyan, imaraykuchus warminta kusichiyta munan. Ajinaqa sonqon iskay yuyaypi kashan.
Jinallataj mana qosayoj warmi, chayrí sipas warmipis Tukuyta Kamachej Jesuspaj ruwananpi yuyanku, ukhunku, sonqonkupis chayllapajpuni t'aqasqa kasqankurayku. Qosayojrí wasinpi imachus ruwananpi yuyan, qosanta kusichiyta munaspa.
Chayta niykichej, mana jark'ata churayta munaspachu, manachayqa allinniykichejpaj. Noqa munayman imachus yanapasonqachej Tukuyta Kamachej Jesuspa munasqanta allinta junt'anaykichejpaj, chayta ruwanaykichejta. Chayrayku ama imapis jark'asunaykichejmanta allinta qhawakuychej.
Ichapis uj qhari uj sipaswan casarakunanpaj parlasqa kashaspa, unaytaña suyachikushasqanta qhawanman, jinataj warmi munayninwan atipachikunanpaj jina kashasqanta reparanman. Ajina chayqa, munaspa casarakapuchun, imaraykuchus casarakoyqa mana juchachu.
Pitajchus tukuy sonqo ninman mana casarakunanta, jinataj munayninwan mana atipachikunanta chayqa, ama casarakuchunchu. Ajinata ruwaspaqa, allinta ruwan.
Chayrayku, pichus casarakun, chay runaqa allinta ruwan. Chantá, pitajchus mana casarakunchu chayrí, aswan allinta ruwan.
Qosayoj warmeqa qosan kawsanankama paywan ujchasqa kashan. Qosan wañupun chayrí, piwanchus munasqanwan casarakuyta atin. Jinapis chay qhareqa Jesucristota qhatej kanan tiyan.
Chaywanpis noqaj yuyasqayman jinaqa, aswan allin kanman manaña casaranan. Ajinata ninaypajqa, yuyani Diospa Espíritun yuyaychashawasqanta.

Kunanqa lantikunaman jaywasqa mikhunamanta tapuwasqaykichejman kutichiyta munani. Tukuyninchej kaymanta yachanchejña. Chaywanpis yachayniyoj kanaqa may kasqanchejta yuyachiwanchej. Munakuyniyoj kanarí iglesiata kallpachan.
Sichus pipis yuyanman tukuy imataña yachasqanta chayqa, manaraj imatapis maychus kajta yachanchu.
Pichus Diosta munakun, chaytaqa Dios paypata kasqanta rejsikapun.
Chantá, imatataj nisunman lantikunaman jaywasqa mikhunamantari? Yachanchej jina lanteqa mana imachu kay pachapeqa. Yachallanchejtaj uj k'ata Dioslla kasqanta.
Runakuna ninku janaj pachapi, chantá kay pachapipis ashkha dioskuna kasqanta. Chayrayku paykuna ashkha dioskunata, chantá atiyniyojkunata ima yupaychanku.
Chaywanpis noqanchejpajqa uj Dioslla tiyan, Tata Dios. Paymanta tukuy ima jamun, noqanchejtaj paypaj kawsanchej. Jinallataj Tukuyta Kamachejqa ujlla tiyan, Jesucristo. Paynejta Dios tukuy ima kaj chhikata ruwarqa, paynejllatataj noqanchejman kawsayta qowanchej.
Chaywanpis mana Diosta tukuy qhatejkunachu kayta yachanku. Wakinkuna lantikunata yupaychanaman yachasqa kaspa, yuyanku lantikunaqa cheqapuni atiyniyoj kasqankuta. Ajinaqa lantikunaman jaywasqa mikhunata mikhuspa, yuyanku chay lantikunata yupaychashasqankuta. Chayrayku sonqonku pisi kallpa kasqanrayku paykunata juchachan, yuyankutaj juchallisqankuta.
Yachanchej mana mikhunachu Dioswan aswan allinpaj qhawachiwasqanchejta. Sichus mana mikhunchejchu chayqa, mana pisipaj qhawasqachu kasunman, nitaj mikhusqanchejrayku aswan allinpajchu qhawasqa kasunman.
Chayta yachaspapis, qankuna allinta qhawakuychej. Ichapis imatapis mikhuyta atisqaykichejrayku pikunachus Cristopi atinikuypi manaraj sinch'ita sayankuchu, chaykunata misk'achiwajchej.
Nisunman: Qan chayta yachashaspa, lanti yupaychana wasipi mikhoj tiyaykurikuwaj. Sichus jinallaman pisi kallpa wawqeyki mikhushajta rikusunkiman chayqa, manachu paypis lantikunaman jaywasqa mikhunata mikhuyta munallanmantaj?
Ajinaqa, lantikuna mana imachu kasqankuta yachashaspa qan mikhusqaykirayku, pisi kallpa wawqeyki Diosmanta karunchakunman, piraykuchus Cristo wañorqa, chay.
Ajinamanta qanqa wawqe panakunaj contranpi juchallinki. Chantá Cristopi atinikuypi manaraj sinch'ita sayajpa sonqonta nanachispa, Cristoj contranpipis juchallillankitaj.
Chayrayku sichus noqa lantikunaman jaywasqa mikhunata mikhusqayrayku Cristota qhatej masiy misk'anman chayqa, noqaqa mana jayk'aj chay aychata mikhusajchu, imajtinchus mana munanichu Diosta qhatej masiyta juchallichiyta.

Manachu noqa imatachus munasqayta ruwayta atiyman? Manachu Jesuspa kuraj kachankunamanta ujnin kani? Manachu Tukuyta Kamachej Jesusninchejta rikorqani? Manachu qankunapis noqa willasqayrayku Diosman kutirikorqankichej?
Ichapis wajkunapaj mana Jesuspa kuraj kachanchu kani. Chaywanpis qankunapaj Jesuspa kuraj kachan kani, imajtinchus Tukuyta Kamachej Jesuspa kachan kasqayqa qankunapi sut'i yachakun.
Noqaj contraypi rimajkunaman kay jinata kutichikuni:
Manachu Cristomanta yachachisqaykurayku wawqe panakunamanta mikhunata, ujyanata ima jap'ikuyta atiyku?
Noqaykoqa sapa ujpis atillaykutaj warmiykuwan khuska maymanpis riyta, imaynatachus Jesuspa waj kuraj kachankuna, chantá Jesuspa wawqenkunapis, Pedropis ima warminkuta pusaykachakunku, ajinata.
Chayrí noqawan, Bernabellawanchu, kawsanaykupaj llank'anayku tiyan, Diospa chajranpi llank'ashaspapis?
Pitaj soldado kanman qolqellanwantajri? Pitaj uva sach'ata mallkispa poqochisqanmanta mana mikhunmanchuri? Chayrí, pichus ovejata michejqa manachu ovejanmanta ch'awaspa lecheta ujyanman?
Ajinata nispaqa, noqa mana yuyasqallaytachu nishani. Manachu Moisespa kamachisqanpi ajinallatataj nin?
Moisespa kamachisqanpi nin: Ama trillaj bueyman ñukuta churankichu, nispa. Ajinata Dios nispa, bueykunallamantachu qhawaspa nin?
Dios ajinata nispaqa, noqaykumanta qhawaspa nerqa. Arí, noqaykurayku chay kamachisqa qhelqasqa karqa. Pichus llank'ajqa llank'an, trillajpis trillan, poqochisqanmanta payman chayajta jap'iyta suyaspa.
Noqayku qankunaman Jesucristomanta sumaj willayta willaspa tarpuspa jinarqayku. Chayrayku tarpusqaykumanta kawsanaykupaj mikhunata, ujyanata ima t'inkata jina jap'iyta atiyku.
Sichus qankuna waj yachachejkunaman kawsanankupaj qonkichej chayqa, manachu noqaykupis kawsanaykupaj qankunamanta astawanraj jap'iyta atiykuman? Chaywanpis chayta jap'iyta atishaspa mana jinatachu ruwarqayku, astawanqa tukuy imata awantakullarqayku, Cristomanta sumaj willay willasqa kananpaj ama ima jark'atapis churanaykupaj.
Manachu yachankichej Templopi imachus ruwanapi ruwaysikojkunaqa Diosman jaywasqamanta mikhusqankuta? Jinallataj altarpi jaywajkunapis manachu altarpi kaj ofrendamanta wakinta jap'illankutaj?
Ajinallatataj Tukuyta Kamachej Jesús kamacherqa sumaj willayta willaspa purejkunaman kawsanankupaj qonankuta, pikunachus chay sumaj willayta jap'ikunku, chaykuna.
Noqarí kawsanaypaj qonawaykichejta mana jayk'ajpis mañakorqaykichejchu. Kunanpis manallataj kawsanaypaj qonawaykichejraykuchu kay jinata qhelqamushaykichej. Noqaqa aswanpis wañupuyta munayman, mana pagachikuspalla willasqaymanta jatunchakunayta manaraj pipis qhechushawajtin.
Jesusmanta sumaj willaytachus willani chayqa, mana imamanta jatunchakunay kanchu. Noqaqa munaspa mana munaspa ruwanaypuni tiyan, Dios kamachiwasqanrayku. Ay noqamanta imachus kanman, manachus sumaj willaymanta willayman chayqa.
Munasqayraykullachus willarayman chayqa, pagachikuyta atiyman. Chaywanpis kamachiwasqanta junt'anayrayku willarashani, imaraykuchus Dios willaranayta kamachiwarqa.
Jina kajtenqa, imataj noqaj t'inkayri? T'inkayqa kaymin: Cristomanta sumaj willayta mana paganawankuta suyaspalla willarasqaymanta kusikuyniy. Chayrayku sumaj willaymanta willaspa, mana paganawankuta mañakunichu.
Noqa mana pejpa wata runan kani. Chaywanpis, kunanqa tukuypa wata runanman tukuni, astawan ashkha runata Cristoman pusanaypaj.
Judiokunawan kashaspa, judío jina kawsarqani, judiokunata Cristoman pusanaypaj. Moisespa kamachisqanta kasojkunawan kashaspataj, noqaqa chay kamachisqakunata kasuspa kawsarqani. Noqaqa manaña Moisespa kamachisqanpa atiyninpi kashani. Chaywanpis kamachisqakunata kasuspa purerqani, Moisespa kamachisqanta kasojkunata Cristoman pusanaypaj.
Mana judío kajkunarí Moisespa kamachisqanta mana junt'ankuchu. Jinallataj noqa paykunawan kashaspa, paykuna jina purini, paykunata Cristoman pusanaypaj. Ajinata nispaqa, mana nishanichu Diospa kamachisqanta qhesachasqayta. Aswanpis Cristoj kamachisqanta kasuni.
Diospi atinikuypi manaraj sinch'ita sayajkunawan kashaspaqa, noqa pisi kallpayoj jina kani, paykunata Cristoman pusanaypaj. Ajinamanta paykuna imaynachus kasqankuman jina tukuni, jinataj atisqayta ruwani wakillantapis qhespichinayrayku.
Noqa chay tukuyta ruwani ashkha runa Cristomanta sumaj willayta uyarinankupaj, jinallataj noqapis chay sumaj willay runapi imatachus ruwasqanmanta jap'inaypaj.
Qankuna yachankichej llallinakupeqa tukuy t'ijusqankuta. Chaywanpis pichus atipajlla t'inkata jap'in. Qankunapis ajinata t'ijuriychej, t'inkata jap'inaykichejpaj jina.
T'ijurispa llallinakupaj wakichikojkunaqa tukuy, imachus mana yanapanqachu, chayta mana ruwankuchu. Ajinata paykuna wakichikunku ch'akipoj pillullata jap'inankupaj. Noqanchejrí mana jayk'aj ch'akipoj pilluta jap'inanchejpaj wakichikunchej.
Chayrayku noqapis t'ijuni, maymanchus chayanay kashan, chayman chayanaypaj. Tinkupi maqanakojkuna mana wayrallatachu sajmanku. Ajinallatataj noqapis mana qhasipajchu imatapis ruwani.
Aswanpis t'ijupi tinkoj jina tukuy imapi ukhuywan kasuchikuni, mana munasqanta ruwaspa. Manachus jinata ruwayman chayqa, wajkunaman Jesusmanta yachachej kashaspapis, noqa kikiy qhesachasqa kayman.

Munasqa wawqe panakuna, noqa munani qankuna yuyarikunaykichejta ñawpa tatanchejkuna ch'innejta rishajtinku imachus kasqanta. Paykunaqa tukuyninku phuyoj llanthusqan risqanku, tukuyninkutaj Puka Mama Qochata ch'aki pampata jina chimpasqanku.
Ajinamanta tukuyninku phuyupi chantá Puka Mama Qochapi ima bautizasqa kaspa, Moisesman ujchasqa karqanku.
Chantá tukuyninku Diospa qosqan mikhunata mikhorqanku.
Jinallataj tukuyninku Diospa qosqan yakuta ujyarqanku. Chaytaj paykunawan khuska purej chhankamanta phullchimusqa, chay chhankataj Cristo karqa.
Chaywanpis, paykunamanta ashkhawan Dios mana kusisqachu karqa. Chayrayku chay ch'innejpi wañorqanku, ayankutaj pachanpi qhepakorqa.
Chay tukuy ima llakiy paykunata qhatirerqa, noqanchejtaj chaymanta yachaqakunanchej tiyan, ama paykuna jina mana allin kajta munapayananchejpaj.
Chayrayku qankunaqa lantikunata ama yupaychaychejchu, imaynatachus paykunamanta wakin yupaycharqanku, jinataqa. Diospa Qhelqachisqanpi nin: Chay runakunaqa mikhunankupaj, chantá ujyanankupaj ima tiyarikorqanku. Chaymantataj tukuy imaymanata ruwaspa kusiririkorqanku, nispa.
Ama noqanchejqa paykunamanta wakinkuna jina khuchiriyoman qokunachejchu. Chaypacha khuchiriyoman qokojkunaqa uj p'unchaylla 23.000 wañuchisqa karqanku.
Jinallataj Cristo imata ruwananpaj atiyniyojchus manachus kasqanta yachariyta munaspa ama imatapis ruwanachu, imaynatachus paykunamanta wakin ruwarqanku, jinataqa. Chayta ruwasqankuraykutaj katarikunaj khanisqan wañurarqanku.
Nillataj Diospa contranta thutunachu, imaynatachus paykunamanta wakin thutorqanku, jinataqa. Chaypacha Diospa angelninñataj paykunata wañuracherqa.
Chay tukuy llakiykuna paykunata qhatirerqa noqanchej yachaqakunanchejpaj. Chaytaj qhelqasqa kashan kay qhepa p'unchaypi kawsajkuna ama paykuna jinallataj ruwananchejpaj.
Ajinaqa, pichus sinch'ita sayashasqanta yuyajqa ama urmananpaj allinta qhawakuchun.
Qankuna juchallinaman tanqasqa kaspaqa, yachaychej wajkunapis qankuna jinallataj juchallinaman tanqasqa kasqankuta. Diostajrí nisqanta junt'aj kasqanrayku mana saqesonqachejchu mana awantay atinata juchallinaman tanqasqa kanaykichejta. Aswanpis juchallinapaj tanqasqa kashajtiykichej, Diosllataj chaymanta maynintachus llusp'inaykichejta rikuchisonqachej, ajinamanta sinch'ita sayaykuyta atinaykichejpaj.
Chayrayku munasqa wawqe panaykuna, lantikunata yupaychanamanta ayqeychej.
Noqa parlashaykichej yuyayniyoj runakunaman jina. Chayrayku qankuna kikiykichej kay nisqay jinachus manachus kasqanta watuychej.
Tukuyta Kamachej Jesucristoj Cenanpi copamanta Diosta pachis nispa, manachu Cristoj ruwasqanwan ujchakushanchej, maypachachus cruzpi wañuspa yawarninta jich'arqa, chaypacha? Jinallataj t'antata partispa mikhuspapis, manachu Cristoj ruwasqanwan ujchakushanchej, maypachachus cruzpi wañorqa, chaypacha?
Noqanchej ashkha kaspapis, uj t'antallamanta mikhunchej. Ajinata ruwaspataj, uj ukhullamanta kasqanchejta yachayta qoshanchej.
Israelitakuna imatachus ruwanku, chaymanta unancharina: Paykuna Diosman uywa ñak'asqata altarpi jaywasqankumanta mikhuspa, Dioswan, chantá paykunapura ima ujchasqa kasqankuta rejsichinku.
Kayta nispa, imatataj niyta munashani? Lantikunaman jaywasqa mikhuna aswan kasqantachu, chayrí lantikuna cheqapuni dioskuna kasqankutachu niyta munashani?
Manapuni. Noqa nini: Mana judío kajkuna uywa ñak'asqata jaywaspaqa, supaykunaman jaywanku, manataj Diosmanchu. Noqataj mana munanichu supaykunawan ujchasqa kanaykichejta.
Qankuna mana atinkichejchu Tukuyta Kamachej Jesuspa copanmanta ujyashaspa, supaykunaj copanmantapis ujyayta. Nillataj atinkichejchu Tukuyta Kamachej Jesuspa Cenanmanta mikhuyta, supaykunaj mikhunanmantapis mikhuyta.
Chayta ruwaspa manachu yachankichej Tukuyta Kamachej Jesucristota celosachishasqanchejta? Chayrí yuyankichejchu paymanta aswan atiyniyoj kasqanchejta?
Qankuna ninkichej: Noqaqa imatachus munasqayta ruwayta atini, nispa. Arí, jinapuni. Chaywanpis mana tukuychu walej. Arí, imatachus munasqanchejta ruwayta atinchej. Chaywanpis mana tukuyninchu yuyayninpiña kanaman chayananchejpaj yanapawanchej.
Chayrayku mana noqanchejpa allinnillanchejtachu mask'ana tiyan, aswanpis wajkunaj allinninkuta.
Ajinaqa qankuna qhatumanta rantikuspa, aychata mikhuyta atinkichej, ama sonqoykichej iskayrayananpaj ni imata tapukuspa.
Diospa Qhelqachisqanpi nin: Kay pachaqa Tukuyta Kamachej Diospata, jinallataj chaypi tukuy ima kajpis, nispa.
Sichus Diosman mana kutirikoj runa mikhunaykichejpaj wajyasunkichejman, qankunataj riyta munankichej chayqa, tukuy ima qosqanta mikhuychej, ama imata tapuspa sonqoykichej ama iskayrayananpaj.
Chaywanpis mikhushajtiykichej, sichus pipis willasunkichejman: Kay aychaqa lantikunaman jaywasqa karqa, nispa chayqa, willasqanrayku ama mikhuychejchu, willasojpa sonqon ama nanachisqa kananpaj.
Kayta nispaqa, noqa wajpa sonqonmanta parlashani, mana sonqoykichejmantachu. Imaraykutaj waj runa imatachus yuyasqanrayku noqa ruwayta atisqaymanta jark'asqa kaymanri?
Sichus ima mikhunamantapis Diosta pachis nini chayqa, imaraykutaj mikhusqaymanta pipis rimanan kanmanri?
Ajinaqa mikhuspapis, ujyaspapis, chayrí imata ruwaspapis, tukuy imata ruwaychej Dios chaynejta jatunchasqa kananpaj.
Ama imatapis ruwaychejchu judiokuna, chantá mana judío kajkuna Diosman kutirikuyta mana munanankupaj jinaqa. Nillataj imatapis ruwaychejchu Diospa iglesianmanta kajkuna juchallinankupaj jina.
Noqapis tukuy imata ruwani tukuyta kusichiyta munaspa. Mana noqaj allinnillaytachu mask'ashani, aswanpis wajkunaj allinninkuta paykuna qhespichisqa kanankupaj.

Qankunaqa noqa jina ruwaychej, imaynatachus noqapis Cristo jina ruwani, ajinata.
Mayta kusikuni noqamanta yuyarikusqaykichejmanta, yachachisqayman jina ruwasqaykichejmantapis.
Chaywanpis yachanaykichejta munani Cristoqa tukuy qharej uman jina kasqanta, qharitaj warminpaj uman jina, Diostaj Cristoj uman jina.
Pi qharichus umanta suk'umpaykukuspa Dioswan parlarikunman, chayrí Diospa simi nisqanta sut'inchanman chayqa, Cristota mana jatun respetowanchu qhawashan.
Ajinallataj warmipis mana uman suk'umpasqa Dioswan parlarikunman, chayrí Diospa simi nisqanta sut'inchanman chayqa, qosanta mana respetowanchu qhawashan. Mana umanta suk'umpakuspaqa, chujchantapis raphachikunman jina kanman.
Warmichus umanta mana suk'umpakunman chayqa, allin kanman chujchanta k'utuchikunan. Sichus warmipaj chujchanta k'utuchikunan chayrí raphachikunan p'enqay kanman chayqa, suk'umpakuchun.
Qhareqa ama umanta suk'umpakuchunchu, imaraykuchus payqa Diospa rijch'ayninman ruwasqa, rikuchintaj Diospa jatun kayninta. Warmitaj qosanpa jatun kayninta rikuchillantaj.
Ñawpaj kaj qhareqa mana warmimantachu ruwasqa karqa, manachayqa ñawpaj kaj warmi qharimanta ruwasqa karqa.
Nillataj qhareqa warmiraykuchu ruwasqa karqa, aswanpis warmi qharirayku ruwasqa karqa.
Chayrayku warmeqa angelkunata respetowan qhawasqanrayku, chantá qosanpa kamachiyninpi kasqanta yachayta qonanpaj umanta suk'umpakunan tiyan.
Chaywanpis noqanchej Diosta qhatejkunapaj, qhareqa mana kanmanchu mana warmi kajtenqa, nitaj warmipis mana qhari kajtenqa.
Ñawpaj kaj warmi qharimanta ruwasqa karqa chaypis, chaymantapacha tukuy qhari warmimanta paqarinku. Ajinaqa chay tukuy ima Diosmantamin.
Qankuna kikiykichej reparaychej: Allinchu kanman warmeqa umanta mana suk'umpakuspalla Dioswan parlarikunan? Mana, icharí?
Kay kawsaypi usu yachachiwanchej qharipajqa chujchanta wiñachikunan p'enqay kasqanta.
Warmipajrí chujchanta wiñachinan allin, imaraykuchus paymanqa chujchan qosqa karqa umanta qhatananpaj.
Chaywanpis, sichus pipis kaymanta churanakuspa, siminakuyta munanman chayqa, noqayku, jinataj Diospa iglesiankunapis mana waj usuta rejsiykuchu.
Kayta qankunaman qhelqamuspaqa, mana niykichejmanchu: Walejta ruwankichej, nispa. Manachayqa tantakusqaykichej qankunapaj allin kanantaqa, mana yanapasunkichejchu.
Uyarini iglesia jina tantakojtiykichej, mana allintachu apanakusqaykichejta, imaraykuchus t'aqaranakuspa, qankunapura churanakunkichej. Noqataj yuyani ajinapuni kasqanta.
Ajinaqa, qankuna ukhupi t'aqaranakuy kananpuni tiyan, yachakunanpaj mayqenkunachus cheqapuni Diospata kasqaykichej.
Ajinata tantakuspaqa, Tukuyta Kamachej Jesuspa Cenanta mana tukuy sonqo mikhunaykichejpajchu tantakunkichej.
Tukuy khuska mikhunaykichej kashajtin, wakinkuna ñawpaykuspa, cenankuta mikhukapunku, wakinkunataj mana mikhusqa qhepakunku, wakinkunatajrí machakapunku.
Imataj chayri? Mikhunaykichejpaj, ujyanaykichejpajpis wasiykichej tiyan. Ajinata ruwaspaqa, mana imayojkunata p'enqachinkichej, Diospa Iglesiantataj pisipaj qhawankichej. Chaymanta imatataj nisqaykichej? Allinta ruwankichej, nispachu nisqaykichej? Ajinata ruwasqaykichejmanta mana niykichejmanchu walejta ruwasqaykichejta.
Imatachus Tukuyta Kamachej Jesús yachachiwarqa, noqa chayllatataj qankunaman yachacherqaykichej: Maypachachus Tukuyta Kamachej Jesús jap'ichisqa kanan kasharqa, chay ch'isillataj t'antata oqharerqa.
Diosta pachis niytawantaj, chay t'antata yachachisqankunaman rak'ispa, nerqa: Kaymin ukhoyqa, chaytaj qankunarayku jaywasqa kanqa. Kay t'antata mikhuychej, noqamanta yuyarikuspa, nispa.
Ajinallatataj cenaytawankama copata jap'ispa, nerqa: Kay vinoyoj copaqa wañusqaywan uj mosoj tratota ruwasqayta sut'inchashan. Sapa kuti kay copamanta ujyaspa, noqamanta yuyarikunkichej, nispa.
Ajina ari, qankunapis sapa kuti kay t'antata mikhuspa, kay copamanta ujyaspataj, Tukuyta Kamachej Jesús wañusqanmanta willankichej pay kutimunankama.
Ajinallatataj sichus pipis kay t'antata mikhunman, kay copamantapis ujyanman mana chaypaj jina kashaspa chayqa, Tukuyta Kamachej Jesuspa ukhunpa, chantá wañuspa yawar jich'asqanpa contranpi juchallin.
Chayrayku, manaraj t'antata mikhushaspa, nitaj copamanta ujyashaspa, sapa ujniykichej sonqoykichejta allinta qhawarikuychej, Jesuspa Cenanta mikhunapaj jinachus manachus kashasqaykichejta yachanaykichejpaj.
Sichus pipis mikhun, ujyantaj Tukuyta Kamachej Jesuspa ukhunta mana maypaj qhawaspa, mayqenchus iglesian kashan, chayta, ajinata ruwasqanmanta Tata Dios payta juchachanqa.
Chayraykumari, qankuna ukhumanta ashkha onqosqa kashankichej, pisi kallpayojtaj, wakinkunataj wañunkuña.
Sichus noqanchej kikinchej sonqonchejta allinta qhawarikusunman chayqa, Dios mana jasut'iwasunmanchu.
Chaywanpis, sichus Tukuyta Kamachej Jesús jasut'iwanchej chayrí, wanaspa yachananchejpaj jasut'iwanchej, ama Diosman mana kutirikojkunawan khuska juchachasqa kananchejpaj.
Chayrayku, munasqa wawqe panaykuna, Tukuyta Kamachej Jesuspa Cenanta mikhunapaj tantakuspaqa, suyarinakuychej khuska mikhunaykichejpaj.
Mayqenpis yarqhachikuspaqa, wasinpi mikhuchun, mana allinta ruwanaykichejpaj tantakusqaykichejmanta ama Tata Dios jasut'isunaykichejpaj. Chantá wakin imakunachus allinchanaraj kashan, chaykunata noqapuni jamuspa allinchasaj.

Munasqa wawqe panaykuna, noqa munani Santo Espíritu ruwanapaj atiyta qosqanmanta yachanaykichejta.
Qankuna yachankichej, manaraj Cristopi atinikushaspa, qankuna mana parlayta atej lantikunata yupaychanaykichejpaj qhatatasqa kasqaykichejta.
Chayrayku kayta yachanaykichejta munani: Mana pipis Diospa Espiritunnejta parlajqa ninmanchu: Jesús maldicisqa kachun, nispa. Nillataj pipis niyta atinchu: Jesusqa Tukuyta Kamachejmin, nispa, manachus Santo Espíritoj yanapasqan kanman chayqa.
Iglesiamanta kajkunapaj imaymana atiykuna tiyan ruwanankupaj. Chaykunata qojrí Santo Espiritulla.
Iglesiamanta kajkunaqa tukuy imaymanamanta Diospaj llank'ayta atinchej. Chaywanpis tukuyninchej Tukuyta Kamachej Jesusllapaj llank'anchej.
Jinallataj Iglesiamanta kajkunaqa tukuy imaymana ruwanayoj kanchej. Chaywanpis uj k'ata Dioslla tukuyninchejman atiyta qowanchej tukuy ruwanata ruwananchejpaj.
Diosqa Santo Espiritunejta sapa ujman ruwanapaj atiykunata qon, purajmanta yanapanakunanchejpaj.
Santo Espíritu wakinman qon yuyaywan, yachaywan ima sumajta yuyaychayta atinankupaj. Wakinmantaj kikin Santo Espiritullataj atiyta qon sumajta yachaspa parlanankupaj.
Chay kikin Espiritullataj wakinman atiyta qon Diospi sinch'ita atinikuyta atinankupaj, wakinmantaj atiyta qon onqosqakunata qhaliyachinankupaj.
Ujmanqa atiyta qon t'ukuna imakunata ruwananpaj, ujmantaj atiyta qon Diosmanta sut'inchananpaj. Ujmanqa atiyta qon reparananpaj iglesiapi wajkuna yachachisqanku Diospa Espiritunmantachus kasqanta, chayrí manachus, chayta. Ujmantaj mana rejsisqa parlaykunata parlananpaj atiyta qon. Ujmantaj atiyta qon, chay waj parlaypi parlasqankuta sut'inchananpaj.
Chay tukuy imata ruwanapaj atiyta qoj Santo Espiritoqa ujlla. Paytaj munasqanman jina ruwanapaj atiyta sapa ujman rak'iran.
Kayta nisunman: Runaj ukhunpataqa ashkha iman tiyan. Chaywanpis ukhu ashkha imayoj kashaspapis, ukhoqa ujlla. Ajinallataj Cristoj ukhunwanpis kashan, mayqenchus Iglesian, chaywan.
Jinallataj Santo Espiritulla tukuyta bautizawarqanchej, uj ukhu jinalla kananchejpaj judiokuna, mana judiokuna, wata runakuna, mana wata runa kajkuna ima. Diostaj chay kikin Santo Espiritullantataj tukuyninchejman qowarqanchej.
Chaywanpis runaj ukhonqa mana uj imayojllachu, manachayqa ashkha imayoj.
Chakichus ninman: Mana maki kasqayrayku, mana ukhojtachu kani, nispa chayqa, chayraykuchu mana ukhumanta kanman?
Ninrichus nillanmantaj: Mana ñawi kasqayrayku mana ukhojtachu kani, nispa chayqa, chayraykuchu mana ukhumanta kanman?
Sichus tukuy ukhu ñawilla kanman chayqa, imaynatataj uyarisunmanri? Chayrí, tukuy ukhuchus ninrilla kanman chayqa, imawantaj muskhirisunmanri?
Chaywanpis ukhunchejqa ashkha imayoj, Diostaj munasqanman jina sapa imanta maypichus kananman churarqa.
Ukhunchejpa imankuna tukuyninchus uj imalla kanman chayqa, mana runachu kanman.
Ajinaqa ukhunchej ashkha imayoj, chaywanpis ujlla.
Ñaweqa mana makita niyta atinmanchu: Mana qanta necesitaykichu, nispa. Nitaj umapis chakita niyta atinmanchu: Mana qankunata necesitaykichejchu, nispa.
Aswanpis ukhoj imankunamanta wakin mana kasu ruwanapaj qhawasqa kajraj astawan yanapawanchej.
Jinallataj ukhunchejpi wakin imankuna mana maypaj qhawasqata aswan allinpaj qhawanchej. Chayrayku chay mana rikuchinapaj jina kajkunata pakanchej.
Ukhunchejpi kaj allinpaj qhawasqa imakunaqa mana allinpaj qhawanata necesitankuchu. Aswanpis Dios ukhunchejta sumajta wakicherqa, mana allinpaj qhawasqa kajkunata maypaj qhawananchejpaj.
Ajinata Dios ruwarqa ukhunchejpi ama t'aqanaku kananpaj, manachayqa ukhoj tukuy iman paykunapura qhawarinakunankupaj.
Sichus ukhunchejmanta ujnin iman ima nanayta ñak'arinman chayqa, paywan khuska tukuyninku ñak'arinku. Sitajchus ujnin iman jatunchasqa kanman chayqa, tukuyninku paywan kusikullankutaj.
Qankunaqa tukuyniykichej Cristoj ukhunmanta kankichej, sapa ujtaj chay ukhoj imankuna kankichej.
Diostaj Iglesiapi sapa ujta ruwanayojta churan: Ñawpajta Jesuspa kuraj kachankunata, qhepanta Diosmanta sut'inchajkunata, chaymanta nisqanta yachachejkunata, chaymantataj t'ukuna imakunata ruwajkunata, onqosqakunata qhaliyachejkunata, yanapajkunata, iglesiata pusarejkunata, chantá mana rejsisqa parlayta atejkunata ima.
Tukuychu Jesuspa kuraj kachan kanku? Tukuychu Diosmanta sut'inchajkuna kanku? Tukuychu yachachejkuna, chayrí t'ukuna imakunata ruwajkunapis kanku?
Jinallataj tukuyninkuchu onqosqakunata qhaliyachiyta atinku? Tukuyninkuchu mana rejsisqa parlaykunata parlanku? Tukuyninkuchu chay parlaykunata sut'inchanku? Mana, icharí?
Chayrayku qankuna imata jina munanaykichej, ima atiykunachus iglesiata astawan yanapanman, chaykunata. Chaywanpis kunan noqa imachus aswan kashan, chayta yachachisqaykichej.

Sichus noqa kay pachapi kaj chhika parlaykunata parlayta atiyman, angelkunaj parlayninkutapis parlallaymantaj, wajkunatataj mana munakuymanchu chayqa, lataj talán nisqan jinalla kanman, chayrí chhulloj chhulloj waqasqan jinalla.
Jinallataj manachus wajkunata munakuymanchu chayqa, Diospa simi nisqanta sut'inchasqay, jinataj tukuy pakasqa yachaykunata, chantá kay pachapi tukuy imamanta yachasqay qhasi manakaj kanman. Jinallataj sitajchus noqa orqokunata ithirichinaypaj jina Diospi sinch'ita atinikuyta atiyman, manataj wajkunata munakuymanchu chayqa, noqaqa mana ni imapaj valeymanchu.
Sitajchus noqa tukuy tiyapuwasqanta wajchakunaman rak'irayman, ukhuytapis ninaman enqhaykusqa kananpaj jaywaykuyman chayqa, chaymanta jatunchakuyta atiyman. Chaywanpis manachus wajkunata munakuymanchu chayqa, chay ruwasqawan ni imata tariymanchu.
Pichus munakuyniyojqa pacienciayoj, k'achataj. Jinallataj mana envidiakunchu, nitaj may kasqanta yuyakunchu, nillataj runaykachanchu.
Munakuyniyojqa mana ruwanataqa mana ruwanchu, nitaj payllapajchu imatapis mask'an. Chantá mana usqhayllata phiñakunchu, nitaj yuyarikullanpunichu pipis paypa contranta imata ruwasqanmanta.
Jinallataj munakuyniyoj runaqa millayta ruwajkunamanta mana kusikunchu. Aswanpis cheqanta ruwasqankumanta kusikun.
Pichus munakuyniyojpataqa tukuy imata awantananpaj kallpan tiyan. Jinataj Diospi atinikuynin, suyakuyniyoj kasqanpis mana tukunkuchu. Chantá imapis kajtin, sinch'ita sayallanpuni.
Munakuyniyoj runaqa tukuy tiempo munakullanpuni. Uj p'unchay Diospa simi nisqanta sut'inchana tukukaponqa. Waj parlaypi parlanapaj atiypis manaña kanqachu. Diospa pakasqa yachayninta yachanapis manaña necesariochu kanqa.
Chayqa ajina, imaraykuchus kunan Diosmanta sut'inchasqanchej, chantá imatachus yachasqanchejqa chaykamalla.
Maypachachus allin junt'asqa yachay jamonqa chaypacharí, tukuy chaykuna tukukaponqanku.
Noqaqa wawallaraj kashaspa, wawa jina parlaj kani, wawa jina yuyaj kani, wawa jinataj imatapis unanchaj kani. Runayaspañarí, wawa jina ruwanata saqeporqani.
Kunanqa ayphu qhespillupi jina ayphullata rikunchej. Qhepamantajrí Dioswan uyapurakuspa imatapis maychus kajta yachasunchej. Kunanqa wakillantaraj yachani. Qhepamantajrí allinta yachasaj, imaynatachus Dios noqamanta tukuy imata yachan, ajinata.
Kunanqa kay kinsa imakunata ruwana tiyan: Diospi atinikuna, Dios nisqanta junt'anantapuni suyana, chantá wajkunata munakuna ima. Chay kinsamanta astawan kurajqa munakuymin.

Munakuyniyoj kayta anchatataj munaychej. Jinallatataj Santo Espíritu ruwanapaj atiyta qon, chaykunata jap'iyta munallaychejtaj, astawanpuneqa Diosmanta sut'inchayta.
Pichus mana rejsisqa parlaypi parlajqa mana runakunamanchu parlan. Manachayqa Diosllaman parlan, nitaj pipis parlasqanta entiendenchu, Santo Espíritoj parlachisqan pakasqa imakunamanta parlasqanrayku.
Diosmanta sut'inchajrí runakunaman parlan yuyayninpiña kanaman chayanankupaj, jinataj kallpachasqa, sonqochasqataj kanankupaj.
Chantá pichus mana rejsisqa parlaypi parlajqa pay wiñanallanpaj yanapakun. Pichus Diosmanta sut'inchajrí iglesiamanta tukuy kajkuna yuyayninkupiña kanaman chayanankupaj yanapan.
Noqa munayman tukuyniykichej mana rejsisqa parlaykunapi parlanaykichejta. Chaywanpis astawan munayman Diosmanta sut'inchanaykichejta, imaraykuchus Diosmanta sut'inchanaqa mana rejsisqa parlaypi parlanamanta aswan. Maypachachus mana rejsisqa parlaypi parlasqanta pipis sut'inchajtillan, iglesiamanta kajkuna wiñayta atinankupaj yanapanman.
Wawqe panakuna, sichus noqa qankunata watukoj jamuspa mana yachasqaykichej parlaypi parlayman chayqa, qankunapaj ima allintaj kanmanri? Aswanpis allinniykichejpaj kanman, sichus Diosmanta sut'inchayman chayqa, chayrí jatun yachaywan parlayman, manachayrí ima yachaytapis yachachiykichejman chayqa, chaypachalla.
Ajinallataj ima tocanawanpis kashan. Sichus qena, arpapis mana waj jinata waqanman chayqa, imaynatataj yachasunman qenachus, chayrí arpachus waqashasqantari?
Cornetachus mana sut'ita waqanman chayqa, soldadokuna imaynatataj yachankuman maqanakoj rinankupaj wakichikunankuri?
Ajinallataj sichus qankunapis mana rejsisqa parlaypi mana entiendenapaj jina parlankichej chayqa, imaynatataj pipis yachanman imatachus niyta munashasqaykichejtari? Ajinaqa mana rejsisqa parlaypi parlasqaykichej wayrallamanpis parlashawajchej jina kanman.
Kay pachapeqa may chhika parlaykuna tiyan, tukuyninkutaj imatachus niyta munasqanta yachanapaj jina kanku.
Chaywanpis, sichus noqa mana rejsisqa parlaypi imatachus parlawasqanta mana yachanichu chayqa, chay runapaj waj llajtayoj jina kani, paypis noqapaj jinallataj.
Ajinallataj qankunawanpis kanman. Chayrayku sichus qankuna Santo Espíritu ruwanapaj atiykunata qosunaykichejta munankichejpuni chayqa, astawan munaychej, mayqenkunachus iglesiamanta kajkunaqa yanapanqa yuyayninkupiña kanaman chayanankupaj, chaykunata.
Chayrayku pichus mana rejsisqa parlaypi parlajqa Diosmanta atiyta mañakuchun imatachus parlasqanta sut'inchayta atinanpaj.
Sichus noqa mana rejsisqa parlaypi Dioswan parlarikuni chayqa, espiritullay parlashan. Jinapis noqaqa mana ima allintapis tarinichu.
Jina kajtenqa, imatataj ruwasajri? Sichus espirituywan Dioswan parlarikusaj chayqa, imatachus nishasqayta yachaspa parlarikusaj. Sitajchus espirituywan takisaj chayrí, imatachus takishasqaytapis yachallasajtaj.
Qanchus espiritullaykiwan mana rejsisqa parlaypi Diosta yupaychawaj chayqa, imatachus nishasqaykita mana yachajkuna imaynatataj qanwan khuska Diosta jatunchankumanri? Chayrí, sichus imatachus nishasqaykita mana yachankumanchu chayqa, imaynatataj qanwan khuska Diosta pachis ninkuman?
Ichapis Diosta pachis nispa nisqaykeqa sumaj kanman. Jinapis pichus uyarisojkunata yuyayninkupiña kanaman chayanankupaj mana yanapankichu.
Noqaqa Diosta pachis nini, imaraykuchus mana rejsisqa parlaykunata qankunamanta nisqa aswan ashkhata parlani.
Chaywanpis iglesia tantasqa kashajtinku yachachishaspa, noqa astawan munayman phishqa simillata parlayta, entiendenankupaj jina, chunka waranqa simikunata mana rejsisqanku parlaypi parlanaymantaqa.
Wawqe panakuna, ama wawa jina yuyaychejchu. Mana allin kajllapaj wawa jina kaychej, imatapis qhawanapirí wiñay tukusqa runa jina kaychej.
Diospa Qhelqachisqanpi nin: Kay runakunaman mana yachasqanku parlaykunapi parlaykusaj, waj llajtayojkunawan ima parlapayachisaj. Chaywanpis ni ajinapipis kasuwanqankuchu, nispa Tukuyta Kamachej Dios nin.
Chayrayku mana rejsisqa parlaykunapi parlayqa Dios atiyniyoj kasqanmanta señal jina Diosman mana kutirikojkunapaj, manari Diosman kutirikojkunapajchu. Diosmanta sut'inchayrí Diosman kutirikojkunaj allinninkupaj, manataj mana Diosman kutirikojkunapajchu.
Nisunman: Iglesia jina tukuy tantasqa kashaspa, tukuyniykichej mana rejsisqa parlaykunapi parlashawajchej. Jinapis sichus chayman yaykumunman Diosmanta pisita yachaj, chayrí Diosman mana kutirikoj chayqa, manachu nisunkichejman: Kaykunaqa mana paykunapichu kashanku, nispa?
Chayrí tantasqa kashaspa, sichus tukuyniykichej Diosmanta sut'inchashawajchej. Jinapi sichus Diosman mana kutirikoj runa, chayrí Diosmanta pisita yachaj chayman yaykumunman chayqa, imatachus parlasqaykichejta uyarispa, juchasapa kasqanta reparakonqa, chantá sonqonta qhawarikonqa ima.
Ajinamanta sonqon ukhupi pakasqa kaj sut'inchasqa kanqa, paytaj qonqorikuspa, Diosta yupaychanqa: Cheqapuni Dios qankunawan kashan, nispa.
Ajinaqa wawqe panakuna, kaykama imatachus parlasqanchejta uj iskay simipi nisunchej. Diosta yupaychanaykichejpaj tantakuspaqa, ujniykichej takiyta atiwajchej, ujniykichejtaj yachachiyta. Jinallataj ujniykichej Dios imatachus sut'inchasqanta sut'inchayta atiwajchej, ujniykichejtaj waj parlaykunapi parlayta, chayrí waj parlaykunapi parlasqankuta sut'inchayta ima. Chaywanpis chay tukuy imata ruwaychej sapa ujniykichej kallpachasqa kanaykichejpaj.
Mana rejsisqa parlaypi parlaspaqa, iskay, chayrí kinsakamalla, ujmanta uj parlachunku. Wajtajrí imatachus parlasqankuta sut'inchachun.
Mana rejsisqa parlaypi imatachus parlasqankuta mana pipis sut'inchaj kajtenqa, paykuna iglesiapi ch'inlla kakuchunku. Aswanpis sapa ujninku sonqonku ukhullapi Dioswan parlachunku.
Ajinallatataj Diosmanta sut'inchajkunapis iskay, chayrí kinsa parlachunku, uyarejkunataj imatachus nisqankuta allinta watuchunku cheqachus manachus kasqanta reparanankupaj.
Chaywanpis sichus pipis Diosmanta sut'inchashajtin, wajman Dios imatapis sut'inchanman parlananpaj chayqa, pichus parlashaj ch'inyakuchun.
Ajinamanta ujmanta uj, tukuyniykichej Diosmanta sut'inchayta atinkichej, Diosmanta astawan yachanaykichejpaj, jinataj sonqoykichejpi kallpachasqa kanaykichejpaj.
Chaywanpis Diosmanta sut'inchajqa chay sut'inchanapaj atiywan mana apaykachachikunchu,
imaraykuchus Diosqa mana munanchu imatapis qhollpillata ruwananchejta. Aswanpis pay munan imatapis allinta ruwananchejta. Kaytapis nillaykichejtaj: Imaynachus Diospa ajllakusqankunaj tantakuyninkupi ruwana usu kasqanman jina,
warmikunaqa tantakuypi ch'inlla kachunku. Paykuna mana parlanankuchu tiyan, aswanpis kasukoj sonqo kananku tiyan, imaynatachus Moisespa kamachisqanpi nin, ajinata.
Warmikuna imatapis yachayta munaspaqa, wasinkupi qosankuta tapukuchunku, imaraykuchus iglesia tantasqa kashajtin warmi parlananqa mana allin qhawasqachu.
Wawqe panakuna, Diospa simi nisqanta mana qankunachu rikhuricherqankichej, nillataj qankunallachu Diospa nisqanta jap'ikorqankichej.
Sichus pipis Diosmanta sut'inchaj kasqanta yuyakunman, chayrí Santo Espirituta tukuy imapi kasusqanta yuyanman chayqa, yachachun kay qhelqasqayqa Diospa kamachisqanpuni kasqanta.
Pichus Diospa kamachisqanta mana kasuta ruwajtarí, Diospis manallataj payta kasuta ruwanqachu.
Ajinaqa wawqe panakuna, iglesia jina tantakuspaqa, Diosmanta sut'inchayta munaychej, amataj mana rejsisqa parlaykunapi parlajkunata jark'aychejchu.
Chaywanpis, tukuy imata allinta ruwaychej, ama imapis kachuntachu.

Kunanqa, wawqe panakuna, Jesusmanta sumaj willayta willasqaymanta yuyarichiykichej. Qankuna chay sumaj willayta jap'ikorqankichej, chaypitaj sinch'ita sayashankichej.
Chay sumaj willaynejta qhespichisqa kankichej, sichus willasqaymanta jap'ikuspa, sinch'ita sayashankichej chayqa. Mana jina chayrí, sumaj willayta jap'ikusqaykichej qhasillapaj kanman.
Ñawpajta yachacherqaykichej imatachus noqapis yachaqakusqayta: Cristo juchanchejrayku wañorqa, Diospa Qhelqachisqanpi nisqanman jina.
Jinallataj pay p'ampasqa karqa, kawsarimporqataj kinsa p'unchayninman, Diospa Qhelqachisqanpi nisqanman jina.
Chantá Cristo kawsarimpuspa, Pedroman rikhurerqa, chaymantataj chunka iskayniyoj kuraj kachankunaman.
Chay qhepata, 500 wawqe panakuna tantasqa kashajtinku, Cristo ujllapi paykunaman rikhurillarqataj. Chay rikojkunamantarí ashkha kawsashankuraj, wakintaj wañupunkuña.
Chaymanta Santiagoman rikhurillarqataj, chay qhepatataj tukuynin kuraj kachankunaman.
Tukuymanta qhepatataj Cristo noqamanpis rikhurillawarqataj, manaraj paqarinanpi paqarej wawa jina kashajtiypis.
Noqaqa Jesuspa kuraj kachankuna ukhupi aswan mana kasu ruwana kani, manataj Jesuspa kuraj kachan nisqa kanaypaj jinachu, ñawpajta Diospa iglesianta chinkachiyta munaspa qhatiykachasqayrayku.
Chaywanpis, Diospa qhasilla k'acha yanapayninrayku Jesuspa kachan kani. Chay k'acha yanapaynintaj noqapaj mana qhasipajchu karqa, imajtinchus tukuy kuraj kachakunamanta nisqaqa noqa astawan Diospaj llank'arqani. Chaywanpis mana kallpallaywanchu llank'arqani, aswanpis Dios noqanejta k'acha yanapayninwan yanapawasqanrayku llank'arqa.
Ajinaqa mana imananchu, noqachus willasaj, chayrí paykunachus, imaraykuchus tukuyniyku Jesuspa sumaj willaynillanmanta parlayku. Qankunataj chay willayta jap'ikorqankichej.
Sichus noqayku Cristo wañusqamanta kawsarimpusqanta willayku chayqa, imaraykutaj qankuna ukhumanta wakin ninku wañojkuna mana kawsarinankutari?
Sichus wañusqakuna mana kawsarenqankuchu chayqa, nillataj ari Cristopis kawsarimporqachu.
Cristochus mana kawsarimporqa chayrí, willasqaykoqa qhasi manakaj, qhasi manakajllataj paypi atinikusqaykichejpis.
Manachus wañusqakuna kawsarimonqankuchu chayqa, noqayku llulla testigo kaykuman, imaraykuchus willarqayku Diosqa Cristota kawsarichisqanta.
Sichus wañusqakuna mana kawsarimonqankuchu chayqa, Cristopis manallataj kawsarimporqachu.
Cristochus mana kawsarimporqa chayqa, Diospi atinikusqaykichejpis qhasi manakaj. Ajinaqa, manallataj juchaykichej pampachasqarajchu.
Jina chayqa, Cristopi atinikusqankumanta qhepaman wañojkunapis chinkasqallataj kashankuman.
Sichus Cristopi atinikuspa suyakushanchej pay kay kawsayllapi yanapanawanchejta chayqa, tukuy runamanta aswan khuyana kanchej.
Chaywanpis Cristo wañusqamanta kawsarimpusqanqa jinapuni. Pay wañojkunamanta ñawpajta kawsarimoj kaspa, yachayta qon qhepanejman wajkunapis kawsarimunallankutataj.
Imaynatachus uj runanejta wañuy kay pachapi rikhurerqa, ajinallatataj wañusqamanta kawsarimuypis uj runanejllatataj qallarin.
Imaynatachus Adán juchallisqanrayku tukuy wañunchej, ajinallatataj Cristonejta tukuy kawsarichisqa kasunchej.
Chaywanpis sapa uj maychus kananpi kawsarimpun: Ñawpajta Cristoraj kawsarimporqa, chaymantataj Cristo kutimojtin, paypata kajkunapis kawsarimpullasunchejtaj.
Chaypa qhepanta kay pachaj tukukuynin kanqa. Chaypacha Cristoqa tukuy kamachejkunata, tukuy atiyniyojkunata, chantá tukuy kurajkunata ima chinkarparichenqa. Chaymantataj kamachinapaj atiyta Tata Diosman jaywaponqa, pay kamachinanpaj.
Cristo kamachinanpuni tiyan tukuynin awqankuna chakin uraman churasqa kanankukama.
Cristoj awqankunamanta qhepa qhepa kaj atipasqan awqarí wañuy kanqa.
Diospa Qhelqachisqanpi nin: Diosqa tukuy imata chakin uraman churarqa, nispa. Maypachachus nin Cristoj chakin uraman tukuy imata churasqanta chaypacha, mana niyta munanchu Tata Diosqa Cristoj chakin uraman churasqa kasqanta, imaraykuchus paymin Cristoj chakin uraman tukuy imata churajqa.
Chaymanta tukuy ima Cristoj chakin urapiña churasqa kajtin, kikin Churipis Tatanpa kamachiyninman churakonqa, pichus tukuy imata chakin uraman churarqa, chayman. Chaymantapachataj Diosqa tukuy kaj chhikata kamachenqa.
Manachus wañusqakuna kawsarimponqanku chayqa, wañusqakunarayku bautizakojkuna imatataj tarenqankuri? Sichus wañusqakuna mana kawsarimonqankuchu chayqa, imaraykutaj paykunarayku bautizakunkuri?
Chantá manachus wañusqakuna kawsarimponqanku chayqa, imaraykutaj noqayku ima pachallapis wañuchisqa kanaykupaj jina kashaykuri?
Wawqe panakuna, noqa Tukuyta Kamachej Jesucristo qankunaj sonqoykichejpi imatachus ruwashasqanmanta jatunchakuni. Jinallataj noqa sapa p'unchay wañuy patapipis kashayman jina kashani.
Éfeso llajtapipis runakunawan maqanakullarqanitaj, paykunataj manchay phiña monte animal jina karqanku. Jina kajtenqa, paykunawan maqanakuspa, ima allintataj tarerqaniri? Cheqatapunichus wañusqakuna mana kawsarimonqankuchu chayqa, wajkuna ninku jina noqanchejpis nillasunmantaj: Mikhuna, ujyana, imaraykuchus q'aya wañupusunchej, nispa.
Ajinata nejkunawan ama q'otiyachikuychejchu. Noqanchej niyta yachanchej: Mana allin runakunawan purinki chayqa, paykuna pierdechisonqanku, nispa.
Chayrayku qankuna yuyayniykichejman kutiriychej, amañataj juchalliychejchu, imaraykuchus qankunamanta wakin mana maychus kajta Diosmanta yachankichejchu. Chayta nishaykichej qankuna p'enqakunaykichejpaj.
Ichapis qankunamanta wakin tapukushankichej: Imaynatataj wañusqakuna kawsarimonqankuri? Kawsarimuspa, imayna ukhuyojtaj kanqankuri? nispa.
Ajinata tapusqaykichejqa mana yuyayniyojpa tapukusqan. Qhaway má, muju tarpusqayki p'utunanpaj ñawpajta wañunraj, chantá p'utuspa wiñan.
Tarpuspaqa, mana kikin mallkitachu tarpunki, manachayqa mujullata, trigopis, chayrí waj mujupis kachun.
Chaymantaj Dios munasqanman jina imayna rijch'ayniyojchus kananta nin. Sapa mujutataj imaynachus kananman tukuchin.
Jinallataj tukuy imaymana rijch'aj aycha tiyan. Runaj aychanqa waj jina, uywaj aychanpis waj jina. Challwakunajtapis aychankoqa waj jina, p'isqokunajtapis waj jinallataj.
Chantá janajpi ashkha ima tiyan, kay pachapipis. Janajpi kajkunaj jatun kaynenqa uj jina, kay pachapi kajkunajpatataj waj jina.
Intej k'anchaynenqa uj jina, killaj k'anchayninpis waj jina, ch'askakunajtapis waj jinallataj. Chantá uj ch'aska waj ch'askamanta uj jinataj.
Ajinallataj wañusqamanta kawsarimuna kanqa. Q'etayapoj ayata p'ampanchej, chaywanpis kawsarichisqa kajqa ni jayk'aj ujtawan wañonqañachu.
P'ampasqa ukhoqa mana munanapaj jinachu. Kawsarichisqa kajrí maypaj qhawasqa kanqa. P'ampasqa ukhoqa pisi kallpayoj, kawsarichisqa kajrí may atiyniyoj kanqa.
Runaj ayanta p'ampanchej chayqa, janaj pachapaj wakichisqa ukhuyoj pay kawsarichisqa kanqa. Runaj ukhun tiyan. Tiyallantaj janaj pachapi kawsanapaj jina Santo Espíritoj kawsarichisqan ukhupis.
Ajinaqa Diospa Qhelqachisqanpi nin: Ñawpaj kaj runa Adanqa kawsaj runa ruwasqa karqa, nispa. Qhepa kaj Adanrí kawsayta qoj Espiritumin karqa.
Jinallataj Santo Espíritoj qosqan ukhoqa mana ñawpajchu, manachayqa runaj ukhunraj, chaymantataj janaj pachapaj wakichisqa ukhu rikhurin.
Ñawpaj kaj runaqa kay pachamanta karqa, jallp'amanta ruwasqa. Qhepa kaj runarí, pichus Cristo, janaj pachamanta jamorqa.
Kay pachapi tukuy runa Adán jina ukhuyoj kanchej. Janaj pachapi kawsajkunatajrí, pichus janaj pachapi kashan, chay jina ukhuyoj kanqanku.
Ajinaqa, imaynatachus noqanchej jallp'amanta ruwasqa ñawpa runaman rijch'akunchej, jinallatataj aswan qhepaman janaj pachamanta jamojmanpis rijch'akusunchej.
Wawqe panakuna, kayta niykichej: Kay ukhunchejqa Diospa kamachiyninman mana yaykonqachu, imaraykuchus wañoj ukhunchejqa imachus wiñaypaj kajta mana chayaqeta jina jap'iyta atinchu.
Kunanqa uj pakasqa yachayta sut'inchasqaykichej: Mana tukuychu wañusunchej, chaywanpis tukuy waj jinaman tukuchisqa kasunchej.
Ujllata, uj ñawi ch'irmiypi, qhepa kaj trompeta waqajtin, waj jinaman tukuchisqa kasunchej. Trompeta waqajtin, ñawpajta wañusqakuna kawsarimponqanku mana jayk'aj ujtawan wañunankupaj. Chaymantataj noqanchejpis waj jinaman tukuchisqa kasunchej.
Kay q'etayapoj ukhoqa tukupunan tiyan mana jayk'aj q'etayaj ukhuman. Kay wañoj ukhunchejtaj mana jayk'aj wañoj ukhuman tukuchisqa kanan tiyan.
Maypachachus kay q'etayaj ukhu tukuponqa mana jayk'aj q'etayaj ukhuman, kay wañoj ukhutaj tukuponqa mana jayk'aj wañojman chaypacha, Diospa Qhelqachisqanpi nisqanman junt'akonqa: Wañoyqa atipasqaña, chinkachisqataj, nispa.
Kunanqa wañuypa atiynin atipanawanchejpaj manaña kanchu, nitaj ima mana allintapis ruwayta atiwanchejchu.
Juchaqa wañuyta apamun, kamachisqakunanejtataj jucha atiyniyoj rikhurin.
Chaywanpis Diosta pachis ninachej, Tukuyta Kamachej Jesucristonejta juchata, chantá wañuyta ima atipayta yanapawasqanchejrayku.
Ajina ari, munasqa wawqe panakuna, mana sayk'uspa sinch'ita sayaychej, Tukuypa Kamachejpa ruwananpi astawan astawan llank'aspa, imaraykuchus yachankichej Tukuyta Kamachej Jesuswan ujchasqa llank'asqaykichejqa mana qhasipajchu kananta.

Kunanqa noqa parlayta munani Jerusalén llajtapi Diosta qhatejkunata yanapanapaj qolqeta tantanaykichejmanta. Imatachus Galaciapi iglesiakunaman yachacherqani, ajinallatataj qankunapis ruwaychej.
Sapa semana qallariyta sapa ujniykichej ganakusqaykichejman jina wakinta t'aqaychej. Chantá chayta waqaychaychej, chayamojtiy, amaña qolqeta tantanaykichejpaj.
Noqataj chayamuspa, pikunatachus ajllankichej, chaykunaman cartata qosaj, paykunawan qolqe tantasqaykichejta Jerusalenman apachinaypaj.
Sichus noqa rinay allin kanqa chayqa, paykuna noqawan renqanku.
Qankunata watukoj jamuspaqa, noqa Macedonianta jamusaj, imaraykuchus chaynintapuni jamunay kashan.
Ichapis qankunawan chiri mit'a pasanankama qhepakusaj. Chantá qankuna maymanchus rinay kashan, chayman rinaypaj yanapawankichej.
Mana pasaj jinallachu qankunata watukuyta munaykichej. Manachayqa Tukuyta Kamachej Jesús munajtenqa, uj mashkha p'unchayllatapis qankunawan karikuyta munashani.
Chaykamataj Pentecostés raymi p'unchaykama Éfeso llajtapi qhepakusaj.
Chay llajtapi noqawan churanakojkuna ashkha kanku chaypis, Jesusmanta sumaj willayta uyarinankupaj wakichisqa ashkhallataj kanku.
Sichus Timoteo qankunaman chayamonqa chayqa, allinta payta yanapaychej, qankuna ukhupi allillanta kananpaj, imaraykuchus paypis noqa jinallataj Tukuyta Kamachej Jesuspa ruwananpi purishan.
Chayrayku ama pipis paytaqa pisipaj qhawachunchu. Aswanpis, maypichus noqa kashani chayman kutimunanpaj, payta yanapaychej, imaraykuchus wawqe panakunawan khuska jamunanta suyashani.
Wawqenchej Apolosta maytapuni nerqani wawqekunawan khuska qankunata watukoj rinanta. Paytajrí kunanpi mana qankunata watukoj riyta atenqachu. Chaywanpis, mayk'ajchus qankunaman rinanpaj jina kanqa, chaypacha renqa.
Qhawaspallapuni kaychej, jinataj Diospi atinikuspa sinch'ita sayaychej. Wapu kaychej, kallpachakuychejtaj.
Imatapis ruwaspaqa, munakuywan ruwaychej.
Wawqe panakuna, yachankichejña Ajaya suyupi Estefanaspa ayllun ñawpajta Jesucristomanta sumaj willayta jap'ikusqankuta. Kunantaj paykuna Diosta qhatejkunata tukuy sonqo yanapashanku.
Noqa tukuy sonqo mañarikuykichej Estefanasta kasunaykichejta, jinallataj pay jina yanapakojkunata, chantá Diospa ruwananta tukuy sonqo ruwajkunata ima.
Noqa kusikuni Estéfanas, Fortunato, Ajaico ima jamusqankumanta, imaraykuchus qankuna mana kaypi kajtiykichej, paykuna ruwaysiwanku.
Paykuna sonqoyta kallpachawarqanku, jinallataj qankunajtapis. Paykuna jina allinta ruwajkunata allinpaj qhawaychej.
Asiapi kaj iglesiakuna napaykamusunkichej. Aquilawan, warmin Priscilawan, jinallataj wasinkupi tantakoj iglesiapis Tukuyta Kamachej Jesuspa sutinpi napaykamullasunkichejtaj.
Jinallataj kaypi kaj tukuy wawqe panakuna napaykamusunkichej. Qankunapis ujkuna ujkuna tukuy sonqo napaykunakuychej.
Noqa kikiypuni kayta qhelqarimuspa, napaykamushaykichej.
Pichus Tukuyta Kamachej Jesucristota mana munakojqa maldicisqa kachun. Jamuy ari, Tukuyta Kamachej Jesusniyku.
Tukuyta Kamachej Jesucristoj qhasilla k'acha yanapaynin qankunawan kachun.
Noqa tukuyniykichejta munakuykichej Cristoman ujchasqa kasqanchejrayku. Ajina kachun.