Munasqa yanapajniyku Filemón, noqa Pablo Timoteowan khuska, kay cartata qhelqaspa, qanman apachimuyki. Yachanki jina, noqa Jesucristomanta parlasqayrayku preso kashani.
Jinallataj kay cartata qhelqaspa apachimuni munasqa pananchej Apiaman, soldado jina maqanakoj masinchej Arquipoman, chantá wasiykipi tantakoj iglesiaman ima.
Tata Diosninchej, chantá Tukuyta Kamachej Jesucristo ima qhasilla k'acha yanapayninkuta, chantá sonqo tiyaykusqa kawsakuyta ima qosuchunku, nispa napaykuyki.
Filemón, Diosniywan parlarikuspa, qanrayku pachis ninipuni,
imaraykuchus Diospa tukuy ajllakusqankunata munakusqaykita uyarini, chantá tukuy sonqo Tukuyta Kamachej Jesuspi atinikusqaykita ima.
Qanqa noqayku jina Cristopi atinikunki, paytataj munakunki. Chayrayku Diosmanta mañapuyki sut'ita yachanaykipaj tukuy ima allin kajta ruwayta atisqanchejta.
Chayrayku wawqe panakunata munakusqaykirayku sonqoy t'ikaririn, kusikunitaj. Qanqa ashkha kutita Diospa ajllakusqankunaj sonqonkuta kawsaricherqanki.
Noqaqa Cristoj sutinpi imachus allin kajta ruwanaykita kamachisuyta atiyman.
Chaywanpis qanta munakususqayrayku ujta ruwapunawaykita mañarikuyki. Noqa machuña kaspa, chantá Jesucristomanta parlasqayrayku preso kaspa,
Onesimorayku mañarikuyki. Payqa waway jina, imaraykuchus preso kashaspa, Cristomanta payman willarqani, paytaj Diosman kutirikorqa.
Ñawpajta Onesimoqa ni imapaj allin runa karqa. Kunantajrí qanpajpis, noqapajpis sumajta yanapakoj runaman tukun.
Noqatajrí payta qanman kachampushayki, jinataj mañarikuyku noqata jina payta jap'inaykita.
Mayta munayman karqa pay noqawan qhepakunanta Jesusmanta sumaj willayta willasqayrayku preso kashajtiy, pay cuentaykimanta yanapanawanpaj.
Chaywanpis manaraj qanwan parlashaspa, mana imatapis ruwayta munarqanichu. Manachayqa munarqani qan sonqomanta munasqaykirayku payta yanapanaykita, manataj noqalla nisqayraykuchu.
Ichapis Onesimoqa mana unaypajchu qanmanta karunchakorqa, kunanmanta payta wiñaypaj jap'ikapunaykipaj.
Kunantajrí payta manaña wata runata jinachu jap'ikapuy, aswanpis munasqa wawqeykita jina. Noqaqa Onesimota mayta munakuni. Qanpajrí aswan munasqaraj kanqa, mana wata runa jinallachu, manachayqa Tukuyta Kamachej Jesucristoman kutirikusqannejta wawqeyki kasqanrayku.
Ama jina kaspa, Diospa ruwananpi ruwaysikoj kasqanchejrayku, qanqa Onesimota noqatapis jap'ikushawankiman jina jap'ikapuy.
Chantá sichus ima mana allin kajta ruwasorqa, chayrí manu kasunkiman chayqa, noqa junt'apusqayki.
Noqapuni kayta qhelqamuyki: Chay manutaqa noqa qopusqayki. Jinapis mana yuyarichisuyta munanichu, qanpis noqaman manullataj kasqaykita. Manoqa qan kikiykimin kanki.
Arí, wawqéy, Tukuyta Kamachej Jesusta munakusqaykirayku, ama jina kaspa, kayllatapis noqarayku ruway ari. Ajinata ruwaspataj, sonqoyta qhallallarichiwanki.
Noqa yachani kay qhelqasusqayta kasukunawaykita jinallataj kay nisusqaymantapis astawanraj ruwanaykita.
Chay jawaqa wasiykipi uj cheqata wakichipuway chayman chayakamunaypaj, imaraykuchus qankunata watukoj jamuyta yuyashani, Diosmanta mañapuwasqaykichejman jina.
Napaykamusunki Jesucristomanta parlasqanrayku presochasqa masiy Epafras.
Chantá Jesusmanta sumaj willayta willanapi yanapawajkuna Marcos, Aristarco, Demas, Lucas ima napaykamullasunkutaj.
Tukuyta Kamachej Jesucristoj qhasilla k'acha yanapaynin qankunawan kachun.