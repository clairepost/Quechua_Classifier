Noqa Pabloqa Jesuspa kuraj kachan kani Diospa munayninrayku. Kay cartata qhelqamuykichej wawqenchej Timoteowan khuska, Corinto llajtapi Diospa iglesianman, Ajaya jap'iypi pikunachus Diospaj t'aqasqa kanku, chaykunaman ima.
Tata Diosninchejmanta, chantá Tukuyta Kamachej Jesucristomanta qhasilla k'acha yanapayninku, sonqo tiyaykuyninku ima qankunawan kachun.
Tukuyta Kamachej Jesucristonchejpa Tata Diosninta yupaychana, imaraykuchus payqa khuyarikoj Tata, tukuy imapi sonqochaj Diostaj.
Payqa tukuy llakiyninchejpi sonqochawanchej, noqanchejpis llakiypi, ñak'ariypi kajkunata sonqochananchejpaj, imaynatachus noqanchejpis Diosnejta sonqochasqa kanchej, ajinata.
Imaynatachus Cristorayku sinch'ita ñak'ariyku, ajinallatataj Cristonejta Dios mayta sonqochawanchej.
Noqaykuchus ñak'ariyku chayqa, chaymin kashan qankuna sonqochasqa, qhespichisqataj kanaykichejpaj. Sonqochasqachus kayku chayrí, chayqa qankunapis sonqochasqallataj, qhespichisqataj kanaykichejpaj. Ajinapeqa qankuna yachaqakunkichej llakiykuna qhatirejtin sinch'ita sayayta, imaynatachus noqayku sayayku, ajinata.
Noqayku tukuy sonqo yachayku, qankuna imaynatachus noqayku jina ñak'arinkichej, ajinallataj sonqochasqa kanaykichejta. Imaynatachus Dios sonqochawayku, ajinallatataj qankunatapis sonqochasonqachej.
Wawqe panakuna, noqayku munayku yachanaykichejta ima llakiykunachus Asia jap'iypi qhatiriwasqaykuta. Anchatapuni ñak'arerqayku, manaña awantanaykupaj kallpapis karqañachu. Chayrayku wañupunaykuta yuyarqayku.
Noqayku wañuchisqa kanaykupaj jinaña karqayku. Chaywanpis chay karqa, mana noqallaykupichu atinikuyta yachanaykupaj, manachayqa Diosllapi, pichus wañusqakunata kawsarichin, chaypi.
Diostaj wañunaykumanta waqaychawarqayku. Paymin waqaychawayku jinallataj paypi atinikuyku aswan qhepamanpis waqaychanallawaykutapuni.
Qankunapis noqaykurayku Diosmanta mañapuspa yanapashawayku. Ajinamanta ashkha runa Diosta pachis nenqanku, imaraykuchus mañakusqankuman kutichispa, Dios qhasilla k'acha yanapayninwan yanapawarqayku.
Noqayku kayta tukuy sonqo niyku: Dios yanapawarqayku ch'uwa sonqowan, chantá llimphu kawsaywan ima tukuywan allinpi kawsakunaykupaj, astawanqa qankunawan. Ajinata kanaykupaj noqayku Diospa qhasilla k'acha yanapayninpi atinikorqayku, manataj yachallasqaykupichu.
Apachimusqayku cartakunapeqa mana astawan waj imakuna kanchu imatachus ñawirisqaykichejmanta, chayrí imatachus entiendesqaykichejmanta. Aswanpis noqa munayman aswan qhepaman tukuyninta sumajta entiendenaykichejta.
Kunan wakillanta entiendenkichej chaypis, tukuyninta entiendespa, Tukuyta Kamachej Jesús kutimunan p'unchaypi noqaykurayku qankuna umata oqharinkichej, imaynatachus noqayku qankunarayku umata oqhariyku, ajinata.
Chayrayku, ajinata entiendesqaykichejta yachaspa, noqa munarqani iskay kutitapuni qankunata waturikoj jamuyta, ajinamanta iskay kutita kusikunaykichejpaj.
Ñawpajta, Macedoniaman rej jina qankunata waturikuyta munarqani. Chaymantataj Macedoniamanta kutimpoj jina ujtawan qankunata waturikuyta munallarqanitaj, jinamanta Judeaman rinaypaj yanapanawaykichejpaj.
Ichá qankuna tapukushankichej imaraykuchus yuyasqayta mana ruwasqaymanta. Qankuna yuyankichejchu mana allinta unanchaspalla parlasqayta? Chayrí yuyankichejchu noqaqa Diosta mana kutirikojkuna jina, ñawpajta arí, arí nishaspa, chay kikinpacha mana, mana nispa nisqayta? Mana jinachu.
Aswanpis Dios yachan qankunaman arí nispaqa, manaña mana nispa ninaykuta.
Noqa, Silvano, Timoteo ima Diospa Churin Jesucristomanta qankunaman willarqayku. Jesucristotaj mana iskaytachu parlan, manachayqa arí nispa, nisqanta junt'allanpuni.
Jinapi Cristo Jesusnejta imatachus Dios qonawanchejta nisqanta, arí nispa, nisqanta junt'an. Chayrayku Jesucristonejta Diosta jatunchaspa, noqanchej ninchej: Ajina kachun, nispa.
Diosmin noqaykuta, qankunatawan Cristoman ujchaspa, sinch'ita sayachiwanchej. Chantá, pay ajllakuwarqanchej paypata kananchejpaj.
Jinallatataj Santo Espirituta sonqonchejman kachamuwarqanchej, nisqanta junt'ananmanta seña kananpaj.
Dios kayta allinta yachan: Manaraj Corintoman jamorqanichu, imaraykuchus mana munarqanichu qankunata sinch'ita k'amiykuyta.
Chayta nispaqa, mana munashaykuchu qankuna munasqaykuman jina Diosta qhatikunaykichejta. Manachayqa qankunata yanapayta munayku, ajinamanta qankuna kusisqa kanaykichejpaj, imaraykuchus Cristopi atinikusqaykichejrayku sinch'ita sayashankichejña.

Chayrayku noqa ujtawan qankunata watukoj manaña jamorqanichu, ama llakichisunaykichejpaj.
Sichus noqa llakichiykichejman chayqa, pikunataj noqata kusichiwanqankuri? Jaqay pikunatachus noqa llakicherqani, chaykunachu?
Chayrayku qankunaman chay jinata qhelqamorqaykichej, mayk'ajpis chayamuspa ama llakikunaypaj, qankunawan kusikunay kashajtin. Yachankichej jina noqa kusikuni, maypachachus qankuna kusisqa kankichej, chaypacha.
Chay cartata qhelqamushaspaqa, sinch'i llakisqa karqani, phutisqataj, jinallataj mayta waqarqani. Chaywanpis mana qankunata llakichiyta munaspachu chay cartata apachimorqaykichej, manachayqa may jinatachus qankunata munakususqayta yachanaykichejpaj.
Sichus pipis noqata llakichiwarqa chayqa, mana noqallatachu llakichiwarqa, aswanpis tukuy qankunatapis llakichillasorqachejtaj. Ajinata nispaqa, maychus kasqallanta nishani.
Qankuna juchallikoj runata cheqan ñanman kutirichiyta munaspa k'arajta k'amiykusqaykichejqa chayllaña kachun.
Aswanpis qankuna juchanta pampachaychej, paytataj sonqochaychej ama sinch'i llakiywan atipachikunanpaj.
Chayrayku mañarikuykichej, watejmanta payta munakapunaykichejta.
Jinallataj chay cartata apachimorqaykichej, sonqoykichej imaynachus kasqanta yachanaypaj, tukuy imapi kasukunkichejchus, manachus, chayta yachanaypaj.
Sichus pejpa juchanta pampachankichej chayqa, noqapis pampachallanitaj. Jinapi imatachus pampachanay karqa, chayta Cristoj sutinpi pampachani, qankunaj allinniykichejpaj.
Ajinata ruwani Kuraj Supay ama atipanawanchejpaj, imaraykuchus yachanchejña paypa sonqonpi mana allin kajta ruwayta munanallapuni kasqanta.
Cristomanta sumaj willayta willanaypaj Troas llajtaman rerqani. Chaypitaj Tukuyta Kamachej Jesusrayku sumaj riwarqa.
Noqaj sonqoytajrí mana samariyta aterqachu, imaraykuchus wawqey Tito manaraj chayamorqachu qankunamanta willanawanpaj. Chayrayku chay wawqe panakunata: Uj p'unchaykama kachun, nispa, noqa Macedoniaman purirerqani.
Manaraj chaymanta astawan parlashaspa, kayta nini: Diosta pachis nina, imaraykuchus paymin tukuyta atipaj Cristowan khuska yanapawayku noqaykupis atipanaykupaj. Ajinamanta Dios tukuynejpi yachayninta noqaykunejta rejsichin, sumaj q'aparishaj incienso jina.
Noqaykoj kawsayniykoqa inciensoj q'apaynin jina, mayqentachus Cristoqa Tata Diosman jaywan, chay jina. Chay q'apaytaj junt'arin qhespichisqa kajkuna ukhupi, chinkayman rejkuna ukhupipis.
Chinkayman rejkunapajqa chay q'apayqa wañuypa q'apaynin jina. Jesucristopi atinikojkunapajrí chay q'apayqa kawsaypa ima munay q'apaynin jina. Jina kajtenqa, pitaj chay ruwanata junt'ananpaj jina kanmanri?
Mana noqaykoqa wakinkuna jinachu kayku, pikunachus Diospa simi nisqanta q'ewispa parlanku, chaykuna jina. Aswanpis noqayku Diospa kachasqankuna jina, ch'uwa sonqowan Diospa ñawpaqenpi cheqan kajta parlayku, Cristowan ujchasqa kasqaykurayku.

Kay tukuyta mana noqayku kikinmanta allinpi qhawasqa kayta munaspachu parlashayku. Manallataj wakinkuna jina wajkunamanta cartata mañakuykuchu, qankuna ukhupi allin qhawasqa kanaykupaj. Nillataj qankunamanta cartata mañashaykuchu wajkuna allinpaj qhawanawaykupaj.
Aswanpis wajkuna noqaykuta allinta qhawanawaykupaj qankunamin carta jina kankichej, tukuy runa ñawirinankupaj. Kawsayniykichejta rikuspa, reparanku qankuna ukhupi ruwasqayku allin kasqanta.
Arí, sut'i kashan, qankuna Cristoj qhelqasqan cartan kasqaykichejta, noqaykutaj chay cartata tukuyman rejsicherqayku. Chay cartaqa mana tintawanchu qhelqasqa, aswanpis kawsaj Diospa Espiritunwan. Manataj rumi tablapichu ch'eqosqa karqa, aswanpis runaj sonqon ukhupi.
Noqaykoqa Cristonejta, Diospi atinikuspa, kayqa ajinapuni kasqanta yachayku.
Manataj niykumanchu noqallaykumanta imatapis ruwayta atinallaykuta, manachayqa niyku imatapis ruwanaykupaj chay ateyqa Diosmanta jamusqanta.
Kikin Diosllataj mosoj tratomanta yachachejkuna kanaykupaj churawarqayku. Chay tratotaj mana qhelqasqa kamachisqaman jinachu, aswanpis Santo Espirituman jina, imaraykuchus qhelqasqa kamachisqakunaqa juchallejta wañuchin, Santo Espiritutajrí kawsachin.
Rumipi ch'eqosqa kamachisqaqa runata wañuchisqa kananpaj juchacharqa chaypis, Diospa jatun kayninpa lliphipiyninwan jamorqa. Chayrayku israelitakunapis Moisespa uyanta mana qhawariyta aterqankuchu, uyan anchata lliphipishasqanrayku. Chaywanpis, chay k'anchayqa pisimanta pisi chharpuyasharqa.
Kunanrí Santo Espíritoj ruwayninpi manachu Diospa jatun kayninpa lliphipiynin astawanraj lliphipenqa?
Runata wañuchisqa kananpaj kamachisqaqa Diospa jatun kayninta rikucherqa. Jina kajtenqa, manachu runata cheqanpaj qhawasqa kanamanta willay astawanraj Diospa jatun kayninta rikuchenqa?
Ajinaqa chay ñawpa kamachisqaqa manaña chaykama lliphipiyniyojchu, imaraykuchus kay mosoj tratoqa astawanpuni lliphipin.
Sitajchus tukukoj kamachisqa sinch'i lliphipiyniyoj karqa chayqa, chay wiñaypaj kajqa may jinatarajchus lliphipenqa.
Chay mosoj trato wiñaypaj kasqanta yachasqaykurayku, noqayku mana manchachikuspa sut'inta parlayku.
Mana Moisés jinachu ruwayku. Payqa velowan uyanta qhataykukorqa, israelitakuna ama reparanankupaj, imachus tukukunan karqa, chay k'anchay chharpuyashasqanta.
Paykunataj chayta mana entiendeyta aterqankuchu yuyayninku laqhayachisqa kasqanrayku. Kunan p'unchaykama israelitakuna chay ñawpa tratota ñawirirejtinku, yuyayninkoqa velowan jina qhatasqa. Chaywanpis chay velo qhatarakun, maypachachus Cristopi atinikunku, chaypachalla.
Arí, kunan p'unchaykamapis Moisespa kamachisqanta ñawirejtinku, chay veloqa sonqonkuta qhatan.
Chaywanpis, maypachachus pipis Tukuyta Kamachej Diosman kutirikun, chaypacharaj Dios chay velota qhechun.
Tukuyta Kamachej Dios, nispa Espiritumanta parlashan. Jinataj maypichus Diospa Espíritun kashan, chaypi manaña ima jark'aypis kanchu.
Chayrayku tukuyninchej Diospa jatun kayninpa lliphipiyninta uya qhatarasqa qhawashanchej qhespillupi jina. Jinallataj Diospa Espíritun paypa rijch'ayninman tukuchishawanchej, astawan astawan Diospa jatun kaynin noqanchejpi rikuchikunanpaj.

Chayrayku noqayku Diospa khuyakuyninnejta paypaj ruwananman churasqa kaspa, mana q'enaqakuykuchu.
Aswanpis pakaypi p'enqay ruwanata qhesachayku. Noqayku mana pitapis q'otiyaykuchu nitaj Diospa simi nisqanta q'ewiykuchu. Manachayqa cheqa kajta sut'inchaspa, noqayku Diospa ñawpaqenpi allinpaj qhawachikuyta munayku, ama pipis mana allin kajta noqaykumanta sonqonkupi yuyanankupaj.
Sichus Jesusmanta willasqayku, chay sumaj willay velowan jina pakasqallaraj kashan chayqa, chinkay ñanpi kajkunallapaj pakasqa kashan.
Kay pachapi kamachej dios Satanasqa Jesuspi mana atinikojkunaj yuyayninkuta laqhayachin, Jesusmanta sumaj willaypa k'anchayninta mana rikunankupaj. Chay sumaj willayqa Cristoj jatun kayninmanta willawanchej. Cristotaj Diospa jatun kayninpa lliphipiyninta rejsichiwanchej.
Noqaykoqa mana noqayku kikinmantachu willashayku. Manachayqa Jesucristoqa Tukuyta Kamachej kasqanta willayku. Jinallataj noqayku qankunaj kamachiykichejkuna jina kayku, Jesusta munakusqaykurayku.
Chayqa ajina, imaraykuchus Tata Diosqa kay pachata ruwashaspa, nerqa: Laqhayajpi k'anchay k'anchachun, nispa. Jinallataj pay chay k'anchayta sonqonchejpipis k'ancharichillantaj, Diospa jatun kayninpa lliphipiyninta Jesucristoj uyanpi rejsinanchejpaj.
Kunan chay k'anchay sonqoykupi kashan. Chaywanpis noqaykoqa t'urumanta ruwasqa manka jina p'akikoj kayku, chay manka ukhupirí may valorniyoj imakuna tiyan. Ajinamanta tukuy reparanku, imatapis ruwanaykupaj chay sumaj ateyqa Diosmanta kasqanta, manataj noqaykumantachu.
Noqayku tukuy imaymana llakiykunawan ñit'isqa kayku chaypis, chay llakiykuna mana atipawaykuchu. Mana imata ruwayta atispapis, ñawpajman rillaykupuni.
Runakuna qhatiykachawayku chaypis, Dios manapuni saqerpariwaykuchu. Urmachiwayku chaypis, mana phiriwaykuchu.
Maymanpis rishaspa, noqayku yachayku runakuna mayk'ajllapis wañuchiyta atiwasqaykuta, imaynatachus Jesusta wañucherqanku, ajinata. Jinapis ajinamanta yachayta qoshayku Jesús noqaykunejta kawsashasqanmanta.
Noqaykoqa kawsashaspapis, Jesusrayku wañuyman jaywasqa kashayku, ajinamanta wañoj ukhuykupi Jesuspa kawsaynin rikukunanpaj.
Chay jinamanta noqayku wañuy patapipuni kashayku, qankunarí chaynejta mosoj kawsayta tarinkichej.
Diospa Qhelqachisqanpi nin: Diospi atinikorqani, chayrayku parlarqani, nispa. Noqaykupis ajinallataj Diospi atinikuyku, nisqanta jap'ikuspataj, parlayku.
Noqayku yachayku Tata Diosqa Tukuyta Kamachej Jesusta watej kawsarichisqanta. Jinallatataj pay noqaykutapis Jesuswan watej kawsarichiwasqayku, qankunawan khuskatataj ñawpaqenpi rikhurichiwasqayku.
Chayrayku chay tukuy imata ñak'ariyku qankunaj allinniykichejpaj. Ajinaqa Diospa qhasilla k'acha yanapaynin astawan ashkha runaman chayajtin, aswan ashkhallataj Diosman pachis nispa nenqanku, ajinamanta pay may jatunchasqa kananpaj.
Chayrayku noqayku mana llawch'iyaykuchu. Ukhuykoqa astawan machuyapushan chaypis, sonqoykoqa sapa p'unchay astawan kallpachakun.
Kay pachapi ñak'arisqaykoqa mana kasu ruwana jinalla, manataj unaypajchu. Chaywanpis, aswan jaqayman chay ñak'ariynejta noqaykupaj kanqa may sumaj wiñay kusiymin.
Chayrayku noqayku mana kay pachapi rikukoj kajtachu qhawayku, manachayqa mana rikukoj kajta. Ajinata ruwayku, kay pachapi rikukoj kajqa mana unaypajchu kasqanrayku. Mana rikukoj kajtajrí wiñaypajmin.

Noqanchej yachanchej kay pachapi ukhunchejqa toldo jinalla kasqanta. Chantá wañupojtinchej, chay toldo phaskarasqa kanqa. Chaywanpis, janaj pachapi Diospa ruwasqan uj wasi wiñaypaj tiyapuwanchej. Chaytaj mana runaj ruwasqanchu.
Chayrayku kay pachapi kaj toldonchejpi kawsashasparaj, mayta ayqonchej, janaj pachapi kaj wasiman ripuytaña munaspa.
Chaypachaqa mana almallachu kasunchej, manachayqa almanchejqa ukhuyoj kanqa.
Kay pachapi toldopi jina kawsashaspaqa, llakikuspa mayta ayqonchej. Chaywanpis mana wañuyta munanchejchu ajinamanta almalla kananchejpaj. Manachayqa mosoj ukhuyoj kayta munanchej, ajinamanta kay wañoj ukhunchejqa wiñay kawsayman yaykunanpaj jina tukuchisqa kananpaj.
Chay jina kananchejpaj Diosmin wakichiwarqanchej, nisqanta junt'ananpajtaj Santo Espiritutapis señata jina qowarqanchej.
Ajinaqa noqanchej tukuy sonqo Diospi atinikuspa kawsanchej. Yachanchej ukhunchejpiraj kashaspaqa, manaraj Tukuyta Kamachej Jesucristowan khuskachu kawsashasqanchejta.
Kunanqa noqanchej Diospi atinikusqanchejrayku purinchej, manataj payta rikusqanchejraykuchu.
Arí, noqanchej tukuy sonqo Diospi atinikunchej. Chayrayku kay ukhunchejta saqespa, Tukuyta Kamachej Jesucristowan khuska kayta munasunman.
Chayrayku kay pachapi kawsashaspapis, chayrí manaña kaypi kashaspapis, Jesucristota kusichiyta munanchej.
Chayqa ajina, imaraykuchus tukuyninchej Cristoj ñawpaqenpi juzganawanchejpaj rikhurinanchejpuni tiyan. Ajinamanta sapa uj jap'isunchej, kawsashaspa imachus allin kajta, chayrí mana allin kajtapis ruwasqanchejman jina.
Chayrayku noqayku Tukuyta Kamachej Diosta manchachikuna kasqanta yachaspa, runakunaman tukuy sonqo entiendechiyta munayku Diosman kutirikuna kasqanta. Tata Dios imaynachus kasqaykuta sumajta yachan, jinallataj suyayku qankunapis sonqoykichejpi imaynachus kasqaykuta yachanaykichejta.
Noqaykoqa mana ujtawan allin kasqaykumanta parlayta munashaykuchu. Aswanpis suyashayku qankuna noqaykumanta sonqo junt'asqa kanaykichejta. Ajinamanta kutichiyta atinkichej, pikunachus may kasqankuta yuyajkunaman, manataj sonqonku ukhupi cheqanchu kanku, chaykunaman.
Sichus mana noqaykupichu kashayku chayqa, Diospa munasqanta ruwayta munasqaykurayku ajina kayku. Sichus yuyayniykupi kashayku chayrí, qankunaj allinniykichejpaj ajina kayku.
Cristoj munakuynin ajinata ruwanaykupaj sinch'ita kallpachawayku, imaraykuchus allinta yachayku Cristo tukuy noqanchejrayku wañusqanta, chayraykutaj noqanchejpis ñawpa kawsayninchejpaj wañusqanchejta.
Jinallataj Cristoqa tukuy runarayku wañorqa, kunan pikunachus kawsashanchej, chaykuna amaña munasqanchejta ruwaspa kawsananchejpaj, manachayqa Jesucristoj munasqallantaña ruwaspa kawsananchejpaj. Paymin noqanchejrayku wañorqa, chantapis kawsarimporqa kawsayta qonawanchejpaj.
Chayrayku kunanmanta ñawpajmanqa manaña pitapis qhawaykuchu Diosman mana kutirikojkunaj yuyasqankuman jina. Arí, ñawpajta Cristotapis Diosman mana kutirikojkuna jina qhawaj kayku. Kunanrí payta manaña jinatachu qhawayku.
Cristoman ujchasqa kajqa mosoj runaman tukuchisqañamin. Ñawpa kawsaynin tukukapun, mosoj kawsaytaj qallarin.
Chay tukuy imaqa Diosmanta jamun, pichus Cristonejta paywan allinyachiwarqayku, chaywan. Chantapis kamachiwarqayku paywan allinyachisqa kanamanta wajkunaman willanaykuta.
Kaytaj niyta munan Diosqa Cristonejta tukuy runata paywan allinyachisqanta, juchankuta qonqayman churaspa. Chantá pay kamachiwarqayku Dioswan allinyakunamanta wajkunaman willanaykuta.
Ajina chayqa, Cristoj sutinpi parlanaykupaj kachasqa kayku. Dios kikinpis noqaykunejta parlashanman jina, Cristoj sutinpi mañarikuyku: Dioswan allinyakuychej, nispa.
Cristoqa mana jayk'ajpis juchallerqachu. Chaywanpis Diosqa noqanchejrayku Cristoman tukuy juchanchejta q'epiricherqa juchanpis kanman jinata, ajinamanta noqanchej Cristoman ujchasqa kaspa, Diospa ñawpaqenpi cheqan runapaj qhawasqa kananchejpaj.

Ajina ari, Diospa ruwayninpi yanapakojkuna kaspa, noqayku mañariyku ama pisipaj qhawanaykichejta Diospa qhasilla k'acha yanapayninta jap'isqaykichejta.
Diospa Qhelqachisqanpi pay nin: Khuyakunay p'unchay chayamojtin, uyarerqayki, qhespichina p'unchaypitaj yanaparqayki, nispa. Kunanmin khuyakuyta tarina p'unchay, kunanmin qhespichisqa kana p'unchayqa.
Noqayku mana pitapis misk'achiykuchu, Diospaj imatachus ruwasqaykumanta ama pipis rimananpaj.
Aswanpis tukuy ima ruwasqaykupi rikuchiyta munayku Diospa sumaj kamachinkuna kasqaykuta. Ima ñak'ariypis qhatiriwajtiyku, noqayku sonqoykuta tiyaykuchispa ñak'ariyku pisichikuypi, llakiykunapi ima.
Noqayku jasut'isqa karqayku, carcelmantaj churasqa. Jinallataj runa ch'ajwata jatarichispa, wañuchiyta munawarqayku. Jinataj sinch'ita llank'arqayku wakin kuti mana puñusqa, nitaj mikhusqa.
Chaywanpis noqaykoqa Diospa sumaj kamachinkuna kasqaykumanta yachayta qoyku llimphu kawsayniyoj kaspa, yachayniyoj kaspa, llamp'u sonqo kaspa, chantá k'acha kaspa ima. Ajinata ruwayku Santo Espíritoj kamachiyninpi kaspa, ch'uwa sonqo, munanakuywan ima.
Jinallataj Diospa simi nisqanta mana q'ewispa willayku, Diospa jatun atiynintaj noqaykupi llank'an. Cheqan kajtataj armata jina jap'iyku imapis kajtin kutichikunaykupaj, jinallataj atipanaykupaj.
Wakin kutipeqa allinpaj qhawasqa kayku, waj kutipitaj mana. Wakin kutipeqa noqaykumanta allinta parlanku, waj kutipitajrí mana. Cheqa kajta parlajtiykupis, llullata jina qhawawayku.
May rejsisqa kashajtiykupis, wakinkuna mana rejsej tukuwayku. Wañuy patapi kashaspapis, kawsashaykuraj. Sinch'ita jasut'iwayku chaypis, mana wañuchiwaykuchu.
Llakisqa jina kayku, chaywanpis kusisqapuni kashayku. Wajcha jina kayku, chaywanpis wajkunata Diosmanta yachachispa qhapajyachiyku. Mana kapuyniyoj jina kashayku chaypis, tukuy imayoj kayku.
Corintomanta munasqa wawqe panakunáy, ajinata nispaqa, sut'ita parlayku, sonqoykupi imachus kajta mana pakaspa.
Noqaykoqa tukuy sonqo qankunata munakuyku, qankunatajrí mana jinatachu munakuwayku.
Kunanqa wawaykunata jina niykichej: Qankunapis tukuy sonqo munakuwayku ari, imaynatachus qankunata munakuyku, ajinata, nispa.
Ama uj yugollapi yananchakuychejchu Diosman mana kutirikojkunawan. Cheqa kajqa mana allin kajwan mana yananchakuyta atinchu, nillataj k'anchaypis laqhawanqa khuska purinkumanchu.
Jinallataj Cristowan, Kuraj Supay Belialwanqa mana kawsakunkumanchu, nillataj Cristopi atinikojpis mana Diosman kutirikojwanqa ujchasqa kawsakunmanchu.
Diospa Templonpeqa ni ima lanti kananchu tiyan, icharí? Qankunamin kawsashaj Diospa templon kankichej. Diosmin kayta nin: Noqaqa paykuna ukhupi tiyakusaj, purisajtaj. Paykunaj Diosninku kasaj, paykunataj aylluy kanqanku, nispa.
Chayrayku Dios nillantaj: Paykunaj chawpinkumanta llojsiychej, t'aqakuychejtaj. Ama ch'ichipaj qhawasqa kajta llankhaychejchu, noqataj qankunata jap'ikapusqaykichej.
Chantá noqa Tataykichej kasaj, qankunataj churiykuna, ususiykunataj kankichej, nispa. Ajinata Tukuy Atiyniyoj Dios nin.

Ajinaqa, munasqa wawqe panakuna, Dios chay imakunata qonawanchejta nin. Chayrayku tukuy mana allin kajmanta karunchakuna, jinataj sonqonchejtapis tukuy ch'ichi kajmanta llimphuchana. Chantá Diosta may jatun respetowan qhawaspa, atisqanchejta ruwana pay jina llimphupuni kananchejpaj.
Noqaykupaj sonqoykichej kachun ari. Noqayku mana pitapis mana allin kajta ruwarqaykuchu, nitaj pitapis pantacherqaykuchu, nillataj allinniykuta mask'aspa pitapis ch'awkiyarqaykuchu.
Chaytaqa mana qankunata juchachanayraykuchu niykichej, imaraykuchus ñawpajtaña nerqaykichej qankunaqa sonqoykupi kashasqaykichejta, wañuspapis, kawsaspapis khuskapuni kananchejpaj.
Sut'ita parlaykichej, qankunawantaj may sonqo junt'asqa kani. Tukuy llakiyniykupi kashajtiykupis, qankunarayku may sonqochasqa, kusisqataj kani.
Macedoniaman chayamusqaykumantapacha, mana uj chhikallatapis samarikorqaykuchu aswanpis imaymana llakiykuna qhatiykuwarqayku. Muyuyniykupi ch'ajwakuna karqa, sonqoykupitaj manchachikorqayku.
Chaywanpis Dios, pikunachus llakisqa kashanku, chaykunata sonqochajqa noqaykutapis Titoj chayamusqanwan sonqochawarqayku.
Mana Titoj chayamusqanllamantachu sonqochakorqayku. Aswanpis imaynatachus qankuna payta sonqochasqaykichejta yachaspa, chayllamantataj sonqochakorqayku. Tito willawarqayku imaynatachus qankuna rikuyta munawasqaykuta, noqamantapis llakikusqaykichejta ima. Jinallataj willawarqayku noqarayku sonqoykichejta nanachikusqaykichejta, chaytaj astawanraj kusichiwarqa.
Qhelqamusqay cartawanchus noqa llakicherqaykichej chaypis, mana chaymanta pesachikunichu. Chaypacha pesachikorqani, imaraykuchus repararqani apachimusqay carta qankunata uj chhikata llakichisusqaykichejta.
Kunantajrí kusikuni, mana llakichisusqaykichejraykuchu. Manachayqa kusikuni, imaraykuchus chay llakiyrayku qankuna juchallikusqaykichejmanta Diosman kutirikorqankichej. Qankuna llakikorqankichej, Dios imaynatachus munan pipis juchanmanta llakikunanta, ajinata. Chayrayku chay cartata qhelqaspa, noqayku mana ima mana allintapis ruwarqaykuchu.
Diospa munasqanman jina llakikoyqa runata pusan juchamanta Diosman kutirikunanpaj, ajinamanta qhespichisqa kananpaj. Chaymantaqa mana pesachikunachu. Chaywanpis Diosman mana kutirikojkunaj yuyasqankuman jina llakikoyqa runata Diosmanta karunchachin.
Qankunarí Diospa munasqanman jina llakikorqankichej. Kunantaj qhawariychej imachus chaymanta kasqanta: Qankuna mayta munarqankichej mana juchayojpaj qhawasqa kayta. Chay jucharayku phiñakorqankichej, manchachikullarqankichejtaj. Chantá rikuwaytapuni munarqankichej, jinallataj tukuy sonqowan munarqankichej chay juchallej wanananpaj jasut'isqa kananta. Ajinata ruwaspa, sut'ita yachayta qorqankichej imachus mana allinchu kasqanmanta mana juchayoj kasqaykichejta.
Ajinaqa cartata qhelqamushaspa, noqa mana chay juchallikojpichu yuyasharqani, nitaj pejpa contranpichus juchallikorqa, chay runapichu. Aswanpis qhelqamorqaykichej, qankuna Diospa ñawpaqenpi reparakunaykichejpaj noqaykurayku imaynatachus phutikusqaykichejta.
Chayraykutaj kunan noqayku may sonqochasqa kayku. Chaywanpis astawan kusikuyku Tito kusisqa kasqanmanta, imaraykuchus qankuna sonqonta oqharerqankichej.
Ñawpajta qankunamanta Titowan parlaspaqa, noqa mayta jatuncharqaykichej, qankunataj mana p'enqaypi rikhurichiwarqankichejchu. Imaynatachus mana llullakuspa qankunaman nerqayku, ajinallatataj imatachus qankunamanta Titoman willarqayku, chaytapis manallataj llullakorqaykuchu.
Tito mayta munakusunkichej, imaraykuchus sapa kuti yuyarikun payta kasusqaykichejmanta. Pay chayamojtin, qankuna jatun respetowan jap'erqankichej, manchachikuywan ima.
Kunantaj noqapis mayta kusikullanitaj qankuna tukuy imapi kasukoj kasqaykichejmanta.

Kunanqa wawqe panakuna, qankunaman willayta munayku imaynatachus Dios khuyakuspa Macedoniapi kaj iglesiakunanejta ruwasqanta.
May sinch'i llakiykunata ñak'arishajtinkupis, kusikuyninkoqa may jatunmin karqa. Jinallataj wajcha kashaspa, qhapajpis kankuman jina, paykuna yanapanankupaj tukuy sonqo qolqeta qorqanku.
Noqa testigo kani, paykuna mana atisqankuman jinallachu qosqankumanta. Manachayqa chaymantapis astawanraj qorqanku, sonqomanta munasqankurayku.
Paykuna kutin kutinta mañarikuwarqayku tantasqanku qolqeta jap'inaykuta, Jerusalén llajtapi kaj wawqe panakunaman apanaykupaj.
Macedoniapi wawqe panakunaqa mana suyasqaykuman jinallachu ruwarqanku. Aswanpis ñawpajta paykuna kikinkuta Tukuyta Kamachej Jesusman jaywaykukorqanku, chaymantataj noqaykumanpis, Diospa munasqanman jina.
Ñawpajta Tito yuyaychasorqachej k'acha kaspa yanapanapaj qolqeta oqharinaykichejta. Chayrayku kunan payta mayta nerqayku, imatachus qankuna ukhupi ruwayta qallarisqanta tukuychananta.
Qankuna tukuy imapi ñawpajpipuni kankichej: Diospi atinikuypi, parlaypi, yachaypi, ruwanapaj k'uchi kaypi, noqaykupaj munakuypi ima. Kunanqa ajinallataj k'acha kaspa yanapanapaj qolqe tantanapi ñawpajpi kaychej.
Chayta nispaqa, noqa mana kamachishaykichejchu imatachus ruwanaykichejta. Manachayqa yachanaykichejta munani, imaynatachus ujkuna tukuy sonqo yanapanankupaj qolqeta qoshanku, chaymanta. Ajinamanta qankuna reparakuyta atinkichej imayna munakuywanchus wajkunata yanapanaykichejpaj qoshasqaykichejta.
Ña qankuna rejsinkichejña Tukuyta Kamachej Jesucristoj k'acha yanapayninta. Pay may qhapaj karqa chaypis, qankunata munakuspa wajchaman tukorqa, chay wajcha kayninnejta qankuna qhapajyachisqa kanaykichejpaj.
Qankunaj allinniykichejta munaspa, noqa imatachus ruwanaykichejta yuyaychaykichej: Walej kanman, imatachus qayna watamantapacha qallarerqankichej, chayta junt'anaykichejta. Chaypacha qankuna yanapata qoyta munarqankichej, manataj nillarqankichejchu, aswanpis qankuna ñawpajta qoyta qallarerqankichej.
Kunantajrí imatachus ruwayta qallarerqankichej, chayta tukuychaychej. Imaynatachus qallariypi tukuy sonqo yanapata qorqankichej, ajinallatataj kunan tiyapususqaykichejman jina qospa, qolqeta tantaychej.
Sichus pipis tukuy sonqowan qoyta munan chayqa, Dios chay qosqanta kusiywan jap'enqa. Pay munan tiyapuwasqanchejman jinalla qonanchejta, manataj mañakuwanchejchu mana tiyapuwajtinchejqa.
Chaywanqa mana niytachu munaykichej, chay qosqaykichejwan wakin tukuy imayoj kanankuta, qankunataj pisichikunaykichejta. Manachayqa munayku qankunawan, paykunawan ima mana pisichikuspa kanaykichejta.
Kunanqa qankuna tiyapuyniyoj kaspa, pisichikojkunata yanapayta atinkichej. Aswan qhepamanrí qankuna pisichikushajtiykichej, paykunapis qankunata yanaparillasonqachejtaj. Ajinamanta tukuyniykichej kawsanaykichejpaj kallanqa.
Diospa Qhelqachisqanpi nin jina: Ashkhata pallakojpaj mana puchorqachu, nitaj pisillata pallakojpajpis piserqachu, nispa.
Noqaqa Diosta pachis nini, imaraykuchus pay Titoj sonqonman churarqa qankunamanta yuyarikunanpaj, imaynatachus noqa qankunamanta yuyarikunipuni, ajinallatataj.
Paytaj: Rerqoy, nispa nisqaykuta kasuwarqayku. Payqa tukuy sonqo yanapayta munasunkichej, kunantaj pay munasqanrayku qankunata watukoj jamonqa.
Noqayku Titotawan khuskata uj wawqetapis kachamushallaykutaj. Paymantaqa tukuy iglesiakunapi allinta parlanku Jesucristomanta sumaj willayta willarasqanmanta.
Jinapi iglesiakuna chay wawqeta ajllarqanku noqaykuwan khuska qolqeta apaspa Jerusalenman rinanpaj. Ajinata ruwashayku Tata Dios jatunchasqa kananpaj, chantapis khuyakoj sonqoyoj kasqaykuta rikuchinaykupaj.
Chantá ashkha ukhu rishayku ama pipis rimananpaj kay qolqe tantasqaykuta imaynatachus apaykachasqaykumanta.
Astawanpis tukuy imata cheqantapuni ruwayta munayku, mana Diospa ñawpaqellanpichu, manachayqa runakunaj ñawpaqenpipis.
Chantapis paykunawan khuska waj wawqenchejtapis kachamushallaykutaj. Noqayku sapa kuti rikuyku pay tukuy ima ruwanapi k'uchi kasqanta. Kunantaj pay imayna sonqoyojchus kasqaykichejta yachaspa, astawan kusisqa jamushan.
Sichus pipis Titomanta tapukunman chayqa, qankuna willaychej kawsaqey kasqanta, yanapawajniytaj, qankunata yanapananpaj. Chay waj wawqekunamanta pipis tapukojtinkutaj, willaychej paykuna iglesiakunaj kachasqan kasqankuta, paykunataj imaynachus kawsasqankuwan Cristota jatunchasqankuta ima.
Chayrayku munakuyniyoj kasqaykichejta paykunaman rikuchiychej, ajinamanta iglesiakuna yachanankupaj imaraykuchus noqayku qankunamanta sonqo junt'asqa kasqaykuta.

Jerusalenpi wawqe panakunata yanapanapaj qolqe tantanamanta qhelqamunayqa anchaña kanman.
Yachaniña yanapanapaj k'acha sonqoyoj kasqaykichejta. Chayrayku qankunata jatunchaspa, noqa Macedonia jap'iymanta kajkunata nerqani: Ajaya nisqa jap'iymanta kajkuna qayna watamantapachaña yanapanapaj qolqeta qonankupaj wakichisqa kashanku, nispa. Chayrayku Macedoniapi ashkha wawqe panakunapis yanapasqaykichejmanta yachaspa, yanapanankupaj kallpachakullarqankutaj.
Chaywanpis Titota, chay wawqekunata ima qankunaman kachamushani, yanapanapaj qolqewan wakichisqapuni kanaykichejpaj. Ajinamanta qankunata jatunchaspa parlasqayqa mana qhasillachu kanqa.
Sichus Macedoniamanta wakin wawqekuna noqawan jamuspa, qolqeta mana wakichisqata taripasunkichejman chayqa, noqayku p'enqaypi rikhuriykuman. Qankunapis p'enqaypi rikhurillawajchejtaj, qankunamanta allinta parlasqaykurayku.
Chayrayku kay wawqekunata ñawpajta qankunaman kachamuyta yuyashani, paykuna qolqe tantayta tukuychayta yanapasunaykichejpaj, ñawpajpi nisqaykichejman jina. Ajinamanta qankuna chay qolqeta tukuy sonqo tantankichej, manataj noqayku kamachisqaykuraykullachu.
Kaymanta yuyarikuychejpuni: Pichus pisita tarpojqa pisillatataj oqharenqa. Ashkhata tarpojrí ashkhallatataj oqharenqa.
Sapa uj qolqeta churachun sonqonpi yuyaychakusqanman jina, mana llakikuspa, nitaj mat'isqa jinachu, imaraykuchus Dios munakun pichus kusiywan qojta.
Diostaj atiyniyojmin, qhasilla k'acha yanapayninnejta qankunaman ashkhamanta qosunaykichejpaj. Ajinamanta mana jayk'ajpis ni imamanta pisichikunkichejchu. Aswanpis tiyapuyniykichej kallanqapuni wajkunata yanapayta atinaykichejpaj.
Diospa Qhelqachisqanpi nin: Payqa pisichikojkunaman mana mich'akuspa tiyapuyninmanta jaywan. K'acha kaspa ruwasqantaj wiñaypaj yuyarisqa kanqa, nispa.
Diosqa pichus tarpojman mujuta qon, pichus mikhojmanpis t'antata qon. Payllataj qankunamanpis tukuy imata qosonqachej, chaytataj mirachenqa, ajinamanta k'acha sonqoyoj kasqaykichejrayku wajkunata ashkhamanta yanapanaykichejpaj.
Ajinamanta tukuy imapi qhapajyachisqa kankichej, mana mich'akuspa wajkunata yanapayta atinaykichejpaj. Noqayku chay qolqeta paykunaman apajtiykutaj, paykuna chay qolqemanta tukuy sonqo Diosman pachis nenqanku.
Chay yanapata wawqe panakunaman qosqaykichejrayku, iskay imakuna kanqa: Imamantachus paykuna pisichikunku, qankuna chayta churapunkichej. Paykunataj chay yanapasqaykichejmanta may kusiywan Diosman pachis nenqanku.
Paykunataj yanapata rikuspa, Diosta jatunchanqanku. Chay qolqeta paykunapaj, tukuypajpis tukuy sonqo qosqaykichejmanta, paykuna reparanqanku Cristomanta sumaj willayta kasusqaykichejta.
Chantapis paykuna Dioswan parlarikuspa tukuy sonqo mañapusonqachej, Diospa qhasilla k'acha yanapaynin qankunapi kasqanrayku.
Tukuychanapaj Diosta pachis ninachej mana niy atina may sumaj qowasqanchejmanta.

Wakin ninku qankunawan kashaspa noqa mancha manchalla kasqayta, qankunamanta karupi kashaspataj runaraw kasqayta. Chaywanpis Cristo llamp'u sonqo, jinataj k'acha sonqo kasqanrayku noqa ujta mañarikuykichej:
Ama chayta nejkunata kasuychejchu. Manachayqa qankunaman jamuspa, sinch'ita k'amisqaykichej, imaynatachus k'amisaj, pikunachus ninku Diosman mana kutirikoj runa jinalla imatapis ruwasqaykuta, ajinata.
Arí, noqayku runa kayku, chaywanpis mana runa jinachu maqanakuyku.
Maqanakunayku armakunaqa mana Diosman mana kutirikojkunaj armankuna jinachu kanku. Aswanpis Diospa jatun atiyninwan sinch'i atiyniyoj kanku pukara jina runaj sinch'i yuyasqankuta thuñinaykupaj.
Noqayku phiriyku, pikunachus may kasqankuta yuyakuspa wajkunata jark'anku Diosta ama rejsinankupaj, chaykunaj pantasqa yachachisqankuta. Jinallataj Diospa contranpi yuyasqanku pantasqa kasqanta rikuchispa, paykunaman Cristota kasuyta yachachiyku.
Chantá qankuna tukuy imapi kasukoj kajtiykichejkama, noqayku pikunachus mana kasukojkunata jasut'isqayku.
Qankuna imatapis rijch'aynillanta qhawankichej. Sichus mayqenpis yuyan Cristojta kasqanta chayqa, yachachun noqaykupis Cristojta kasqaykuta.
Ichá qankuna yuyankichej noqaqa atiyniyoj kasqaymanta anchata jatunchakushasqayta. Chaymanta mana p'enqakunichu. Tukuyta Kamachej Jesús atiyta qowarqayku qankunata kallpachanaykupaj manataj sonqoykichejta p'akiykunaykupajchu.
Manallataj munanichu cartaykunanejta qankunata manchachiyta.
Wakinkuna ninku: Pabloqa qhelqasqan cartankunallapi k'arajta k'amiyta yachan. Chaywanpis uyapurakuspa, payqa pisi kallpa, parlasqanpis mana kasu ruwanapaj jinachu, nispa.
Chayta parlajkunaqa yachachunku, noqayku karupi kashaspa, cartapi imaynatachus nerqayku, chay kikillantataj ruwasqayku qankunawan uyapura kashaspapis.
Noqaykoqa mana kikinchakuyta atiykumanchu, pikunachus mayta jatunchakunku, chaykunawan. Chaywanpis paykuna kikinchakuspaqa, mana yuyayniyoj kasqankuta rikuchinku.
Noqayku mana jatunchakusqaykuchu mana kajmantaqa. Dios uj ruwanata qowarqayku, noqaykutaj chayta junt'ashaspa, qankunakama chayamorqayku. Chayrayku chayllamanta jatunchakusqayku.
Manachus noqayku qankunaman chayamuykuman karqa chayqa, pipis niyta atinman anchata jatunchakushasqaykuta. Chaywanpis noqaykumin qankunaman ñawpajta chayamorqayku Cristomanta sumaj willayta willaspa.
Noqayku manallataj jatunchakuykuchu wajkunaj ruwasqankumanta noqaykojtapis kanman jina. Aswanpis mayta munashayku qankuna ukhupi astawan llank'ayta, Diospi atinikusqaykichejpi wiñasqaykichejman jina.
Ajinallatataj munayku Corintomanta aswan karunejman Jesusmanta sumaj willayta willamuyta, maypichus kunankama manaraj pipis Jesusmanta willanchu, chayman. Ajinaqa ni pi nenqachu wajpa ruwasqanmanta jatunchakuyta munasqaykuta.
Diospa Qhelqachisqanpi nin: Pichus jatunchakuyta munajqa Tukuyta Kamachej Diosmanta jatunchakuchun, nispa.
Pichus anchata jatunchakojrí mana allinpajchu qhawasqa kanqa. Aswanqa, pitachus Dios jatunchan, chay runamin allinpaj qhawasqa kanqa.

Walej kanman, qankuna manapis yuyayniypichu kashayman jina parlasqayta awantarinawaykichej. Arí, pacienciawan awantariwaychej.
Qankunamanta celosakusqayqa Tata Diosmanta. Qankunaqa qharej mana chayasqan sipas jina kankichej, noqataj uj qharillawan casaranaykichejpaj parlacherqaykichej, chaytaj Cristo.
Jinapis kharkani qankunaqa Cristomanta ch'uwa sonqo kaywan yuyasqaykichejmanta pantachisqa kanaykichejta, imaynatachus kataripis Evata q'otiyarqa, ajinata.
Chayta nini, imaraykuchus pipis jamuspa, noqayku willarqaykuña, chaymanta waj jina Jesusmanta willajtin, qankuna chay willasqanta jap'ikullankichej. Santo Espirituta jap'ikorqanchej chaypis, waj runa waj jina espiritumanta qankunaman willajtin, chaytapis jap'ikullankichejtaj. Kikillantataj pipis Jesuspa sumaj willayninmanta waj jinata yachachejtin, chaytapis jap'ikullankichejtaj.
Chaywanpis noqaqa mana aswan pisichu kasqayta yuyani, chay pikunachus Jesuspa may sumaj kuraj kachankuna kasqankuta yuyanku, chaykunamanta nisqaqa.
Noqa mana paykuna jina sumajtachu parlayta atini chaypis, allin yachayniyoj kani, noqaykutaj qankunawan kashaspa, yachayniyoj kasqaykuta tukuy imapi sut'ita rikucherqayku.
Noqaqa Diosmanta sumaj willayta qankunaman qhasilla willarqaykichej, ni ima pagota suyaspa. Ajinamanta k'umuykorqani qankuna jatunchasqa kanaykichejpaj. Chayta ruwaspaqa, jatuntachu pantaykorqani?
Waj iglesiakunata wajchayacherqani qowasqanku qolqeta jap'ikuspa, qankunata yanapanaypaj.
Qankunawan kashaspa imamanta pisichikuspapis, noqa mana suyarqanichu kawsanaypaj qankuna qonawaykichejta. Aswanpis Macedoniamanta wawqekuna chayamuspa, imachus pisiwasqanta qowarqanku. Ajinata ruwaspa, munarqani qankuna noqamanta ama chhikata llakikunaykichejta. Chantá qhepanejmanpis ajinallatapuni ruwasaj.
Noqa allinta yachani Cristomanta cheqa kaj willayta jap'ikusqayta. Ajinallamantaj yachani tukuy Ajaya suyupi Jesusmanta sumaj willayta qhasilla willasqaymanta mana pipis kay kusikuyniyta qhechunawanta.
Imaraykutaj chayta nishani? Qankunata mana munakusqaykichejraykuchu? Dios yachan maytapuni qankunata munakusqayta.
Chaywanpis, imatachus kunan ruwasqaytaqa ruwallasajpuni, manataj saqesajchu chay ujkuna jatunchakunankuta, noqayku jinapis kashankuman jina.
Chaykuna llulla kuraj kachakuna kanku. Paykunataj runata pantachispa, Cristoj kuraj kachankunapis kankuman jina purishanku.
Chaywanpis chaymanta mana t'ukusunmanchu, imaraykuchus Supay Satanaspis k'ancharishaj ángel rijch'akojman tukuriyta yachan.
Chayrayku, manallataj t'ukusunmanchu Supaypa kamachinkunapis cheqanta ruwajkunaman tukusqankumanta. Chaywanpis qhepanejman paykuna millay ruwasqankuman jina jasut'isqa kanqanku.
Watejmanta niykichej: Ama pipis yuyachunchu mana yuyayniypichu kashasqayta. Chaywanpis ajinata yuyashaspapis, mana yuyayniypichu kashajta jina parlajta saqeriwaychej, ajinamanta noqapis uj chhikanta jatuncharikunaypaj.
Jatunchakusqayqa mana Diospa munasqanman jinachu. Aswanpis kayta nishani manapis yuyayniypichu kashayman jina.
Runaj yuyasqankuman jinaqa ashkhaña ruwasqankumanta jatunchakunku. Jina chayqa, noqapis ajinallatataj jatunchakuyta atini.
Qankuna yachayniyoj kasqaykichejta yuyakunkichej. Chaywanpis wampu runata tukuy sonqo uyarinkichej.
Jinallataj qankuna ni imata ninkichejchu sichus pipis wata runanman tukuchisunkichej chayqa, chayrí sojsusunkichej, chantapis tukuy imaykichejta qhechusunkichej chaypis. Jinallataj qhawakullankichej pipis k'umuykachachisunkichej chayqa, chayrí uyaykichejpi jinch'asunkichej chaypis.
Noqa p'enqakuspa, niykichej: Noqayku paykuna jina ruwanaykupajqa pisi kallpayoj karqayku, nispa. Chaywanpis sichus paykuna jatunchakunku chayqa, noqapis jatunchakullasajtaj. Chayta nispaqa, ujtawan mana yuyayniypichu kashaymanpis jina parlashani.
Sichus paykuna hebreo miraymanta kanku chayqa, noqapis hebreollataj kani. Israelitakunachu kanku? Noqapis israelitallataj kani. Abrahampa mirayninmantachu kanku? Noqapis chayllamantataj kani.
Cristoj wata runanchu kanku? Noqaqa aswanraj. Ajinata nispaqa, manapis yuyayniypichu kashayman jina parlashani. Chaywanpis paykunaj ruwasqankumanta nisqaqa ruwasqayqa aswan ashkha. Noqaqa aswan ashkha kutita carcelpi wisq'asqa karqani, jinallataj mana yupay atina seq'osqa. Chantapis, aswan ashkha kutita wañuy patapi rikhurerqani.
Judío kurajkuna phishqa kutita kinsa chunka jisq'onniyojta jasut'ichiwarqanku.
Kinsa kutita k'aspiwanñataj wajtawarqanku. Uj kutipitaj rumiwan ch'anqaykuwarqanku. Jinallataj kinsa kutipi, barcopi rishajtiy, chay barco p'ultiykukorqa. Chantá uj kutipi mama qocha chawpipi barco p'ultiykukusqanrayku uj tutata, uj p'unchaytawan tuytuspa karqani.
Noqaqa Jesusmanta willaspa, tukuynejman rerqani. Rishaspataj, ashkha kutita mayuwan yaqhalla apachikorqani, jinallataj suwakuna yaqhalla imayta suwawarqanku. Judío masiykunapis wañuchiwayta munaspa, ashkha kutita wateqallawarqankutaj, chantá mana judío kajkunapis. Wañuy patapi jina karqani llajta ukhupi, ch'inkunapi, Mama qocha chawpipi ima, jinallataj Jesucristopi atinikuni nej llulla runakunaj chawpinpi ima.
Diospaj ruwananpi sinch'ita llank'arqani, mayta sayk'uspa. Ashkha kutita mana puñusqa karqani. Jinallataj yarqhaywan, yaku ch'akiywantaj ch'ayñarqani. Wakin kutipitaj mikhunaypaj mana imapis karqachu. Chantá pisi p'achayoj kaspa, chirichikorqani.
Chay jawa, sapa p'unchay tukuy iglesiakuna imaynachus kashasqankupi yuyaspa, noqa mayta phutikorqani.
Sichus pipis llawch'iyan chayqa, noqa chaymanta llakikuni. Sichus pitapis misk'achinku chayqa, noqa chay misk'achejkunapaj mayta phiñakuni.
Chaywanpis jatunchakuna kajtin, noqaqa pisi kallpayoj kasqaymanta jatunchakusaj.
Diosninchej, pichus Tukuyta Kamachej Jesucristoj Tata Diosnin wiñaypaj yupaychasqa kachun. Paytaj yachan mana llullakusqayta.
Damasco llajtapi kashajtiy, kuraj kamachej Aretaspa churasqan kamachejqa soldadokunata llajtaman yaykuna punkuman churarqa, presota jap'inawankupaj.
Chaywanpis, wakin wawqe panakuna jatun canastaman churawaspa, llajta perqaj jawa ventananta urayk'uchiwarqanku. Ajinamanta noqa kamachejpa makinmanta llusp'erqani.

Noqa kikiy jatunchakuspaqa, mana imatapis tarinichu. Chaywanpis, kunanqa Tukuyta Kamachej Jesús mosqoypi jina imatachus rikuchiwasqanmanta chantá sut'inchawasqanmanta ima willasaj.
Noqaqa Cristota qhatikoj uj runata rejsini, pichus chunka tawayoj wata pasayta, kinsa kaj janaj pachakama apasqa karqa, chayta. Mana yachanichu ukhuntinchus, chayrí almallanchus apasqa kasqanta. Chayta Dioslla yachan.
Cheqapuni, Tata Dioslla yachan chay runa ukhuntinchus, chayrí almallanchus apasqa kasqanta. Chaywanpis yachani chay runaqa
Paraíso nisqa cheqaman apasqa kasqanta, maypichus pay mana parlay atinata uyarerqa, chayman. Chaykunamanta runa parlananpaj Dios mana parlananta ninchu.
Chay jina runamanta noqa jatunchakuyta atiyman. Noqa kikiymantarí mana jatunchakusajchu, manachayqa pisi kallpa kasqallaymanta.
Jatunchakuyta munayman chaypis, mana wampuchu kayman, imaraykuchus cheqa kajta parlashani. Chaywanpis mana jatunchakusajchu, ama pipis rikuwaspa, chayrí uyariwaspa imachus kasqaymanta astawanraj yuyananpaj.
Manallataj jatunchakusajchu chay jatuchaj t'ukuna imakunata rikusqaymanta. Chayrayku ama may kasqayta yuyakunaypaj, ukhuypi uj ayjonwan jina t'ojsisqa karqani. Chayqa Satanaspa kachasqan karqa ñak'arichinawanpaj, ama jatunchakunaypaj.
Noqaqa Tata Diosmanta kinsa kutita mañakorqani, chay ñak'ariymanta kacharichinawanpaj.
Diostajrí niwarqa: Chay ñak'ariyniykita awantanaykipaj k'acha yanapaynillay yanapasonqa, imaraykuchus atiyneyqa pisi kallpayojkunapi astawan rikuchikun, nispa. Chayrayku kusiywan pisi kallpayoj kasqaymanta jatunchakusaj, Cristoj atiynin noqapi imatachus ruwasqan sut'ita rikukunanpaj.
Chayrayku pisi kallpayoj kasqaymanta kusikuni. Jinallataj p'enqachisqa kasqaymanta, pisichikuymanta, qhatiykachasqa kasqaymanta, Cristomanta atinikusqayrayku, sinch'i llakiypi rikhurisqaymanta ima. Chaymanta noqa kusikuni, imaraykuchus pisi kallpayoj kashaspa, Jesusnejta aswan kallpayoj kani.
Noqa kikiymanta parlaspaqa, mana yuyayniypichu kashaymanpis jina parlarqani. Chaytarí qankunallataj parlachiwarqankichej. Mana imachu kani chaypis, noqaqa mana imapipis aswan pisichu kani, pikunachus yuyakunku Jesucristoj may sumaj kuraj kachankuna kasqankuta, chaykunamanta nisqaqa. Chayrayku qankunamin noqata jatunchanawaykichej karqa.
Qankuna ukhupi noqa pacienciawan runaj mana jayk'aj rikusqan imakunata ruwarqani, jatuchaj imakunata, t'ukuna ruwanata ima. Ajinamanta yachayta qorqaykichej noqapis Jesuspa kuraj kachankunamanta ujnin kasqayta.
Qankunataj mana imapipis aswan pisichu karqankichej waj iglesiakunamanta nisqaqa, manachayqa kayllapi: Qankuna ni uj chhika qolqellawanpis yanapawarqankichejchu. Chayrayku qhespichiwaychej, noqa juchayoj kani yanapanawaykichejta mana mañakusqaymanta.
Kunanqa qankunata ujtawan watukoj jamunaypaj wakichikushani, kaywantaj qankunata watukoj jamusqayqa kinsa kutiña kanqa. Kunanpis manallataj qolqewan yanapanawaykichejta mañakusqaykichejchu, imaraykuchus mana imata jaywanawaykichejtachu mask'ashani, aswanpis qankunatamin mask'ashaykichej. Mana wawakunachu tata mamankuta uywananku tiyan, manachayqa tata mamaqa wawankukunata uywanku. Qankunataj wawaykuna jina kankichej.
Noqaqa may kusiywan tiyapuwasqanta qankunarayku tukuchisaj. Kawsayniytapis tukuchillasajtaj. Sichus qankunata ajinata munakuykichej chayqa, imaraykutaj qankuna astawan pisita munakuwankichejri?
Yachankichej jina, noqa mana imatapis qankunamanta mañakorqaykichejchu. Chaywanpis wakin yuyanku noqa q'otiyaspa, pakayllamanta qankunamanta imatapis qochikusqayta.
Niwaychej, kachamusqay wawqekunamanta mayqentaj qankunamanta qolqeta orqhosorqachejri?
Noqaqa Titota mañakorqani qankunata watukunanta, paywantaj waj wawqeta kachamorqani. Titoqa qankunamanta qolqeta mañakusorqachejchu? Mana, icharí? Manachu Titowan noqawan uj sonqolla kayku? Manachu imatapis ruwanaykupaj uj yuyaylla kayku?
Ichapis qankuna yuyashankichej noqayku ñawpaqeykichejpi allinpi rikhuriyta munaspa kutichikushasqaykuta. Chayqa mana jinachu. Aswanpis noqayku Diospa ñawpaqenpi parlashayku, Cristojta kajkuna jina. Munasqa wawqe panaykuna, tukuy imata ruwayku qankunata yanapasunaykichejpaj, ajinamanta Cristopi astawan atinikunaykichejpaj.
Noqa manchachikushani, qankunata watukoj jamuspaqa, ichá mana munasqayman jinachu qankunata taripanaymanta, nitaj qankunapis munasqaykichejman jinachu taripawanawaykichejmanta. Chantá manchachikullanitaj qankuna ukhupi churanakuykuna kananta, qhawanakuykuna, phiñanakuykuna, t'aqanakuykuna ima. Jinallataj kanman qhasimanta tumpanakuykuna, cuento apaykachaykuna, jatunchakuykuna, ch'ajwata sayarichiy ima.
Manchachikullanitaj, qankunaman watukoj kutimojteyqa, Tata Dios qankunaj ñawpaqeykichejpi p'enqaypi rikhurichinawanmanta. Ichapis waqanay kanqa, pikunachus unayña juchallinku, manataj Diosman kutirikunkuchu, chaykunamanta. Paykuna mana Diosman kutirikunkuchu ch'ichi kawsayninkumanta, khuchichakuspa qhenchachakusqankumanta, munasqankuta ruwaspa kawsasqankumanta ima.

Kaywanqa kinsa kutitaña qankunata watukoj jamusqaykichej. Chaypachataj Diospa Qhelqachisqanpi nin jina, tukuy ima sut'inchakonqa iskay, chayrí kinsa testigokunaj nisqankuwan.
Ñawpajta juchallikojkunata noqa nerqani, kunanpis tukuyta nillanitaj chaypipis kashayman jina: Ujtawan jamuspaqa, manaña qankunamanta khuyakusajchu, nispa.
Qankuna imatapis rikuyta munankichej Cristo noqanejta parlasqanta yachanaykichejpaj. Kunantaj chayta rikuchisqaykichej. Cristoqa qankunata k'amispa, kasuchikunanpaj jinapuni k'amisunkichej, ajinamanta qankuna ukhupi atiyninta rikuchinanpaj.
Arí, pisi kallpayoj jina cruzpi chakatasqa karqa, kunantajrí Diospa atiyninrayku kawsashan. Ajinallatataj ari, noqaykupis pisi kallpayoj kayku, imaynachus Cristo karqa, ajina. Chaywanpis paywan ujchasqa kawsashayku Diospa atiyninrayku qankunata yanapanaykupaj.
Qankuna kikiykichej qhawarikuychej, cheqatapunichus Cristopi atinikorqankichej manachus, chayta yachanaykichejpaj. Manachu reparankichej Jesucristo qankunapi kasqanta? Manachus jina chayqa, ichapis Cristopi mana atinikorqankichejchu.
Ajinata sonqoykichejta qhawarikuspa, yachallankichejtaj noqaykoqa cheqatapuni Jesuspa kuraj kachankuna kasqaykuta.
Dioswan parlarikuspa, mañarikuyku qankuna k'amisqaykuta qhesachaspa, mana allin kajta mana ruwanaykichejpaj. Noqayku chayamuspa, kasuchikunaykupaj atiyniyoj kasqaykuta mana rikuchiyta munaykuchu. Manachayqa munayku qankuna allin kajta ruwanaykichejta, noqayku atiyniykuta mana rikuchejtiykupis.
Noqayku mana imatapis cheqa kajpa contranta ruwayta atiykuchu. Aswanpis cheqa kajman sayakuspa imatapis ruwanayku tiyan.
Chayrayku noqayku pisi kallpa kasqaykumanta kusikuyku, sichus qankuna chaynejta kallpachasqa kankichej chayqa. Jinallatataj noqayku Dioswan parlarikuspa, mañarikuyku qankuna wiñay tukusqa kanaman chayanaykichejpaj.
Manaraj qankunaman jamushaspa, noqa kay cartata ruwaspa apachimushaykichej, chaypi kashaspa, qankunata ama k'arajta k'amisunaykichejpaj. Tata Dios atiyta qowarqa, mana sonqoykichejta p'akiykunaypajchu, manachayqa Jesucristopi atinikusqaykichejpi kallpachasunaykichejpaj.
Munasqa wawqe panakuna, kay jinata nispa tukuychani: Qankuna kusisqa kawsakuychej. Wiñay tukusqa kanaykichejkama wiñallaychejpuni. Ujkuna ujkuna sonqochanakuychej. Uj sonqolla kaychej, qankunapurataj allinta kawsakuychej. Chantá munakuyta, sonqo tiyaykuytawan qoj Dios qankunawan kanqa.
Sapa uj tukuy sonqo napaykunakuychej. Kaypi kaj wawqe panakunapis napaykamusunkichej.
Tukuyta Kamachej Jesucristoj qhasilla k'acha yanapaynin, Tata Diospa munakuynin, chantá Santo Espiritumanta jamoj k'acha kawsakuy ima tukuy qankunawan kachun. Ajina kachun.