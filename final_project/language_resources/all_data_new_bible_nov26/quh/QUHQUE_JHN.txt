Qallariypeqa Simi Nisqa sutiyoj karqapuni. Chay Simi Nisqaqa Dioswan kasharqa, chay Simi Nisqataj Diospuni karqa.
Paymin qallariypi Dioswan karqa.
Diostaj tukuy imata paynejta ruwarqa, ruwasqa kajmantataj mana paywanqa mana imapis ruwasqachu karqa.
Simi Nisqa sutiyojtaj tukuy ima ruwasqa kajman kawsayta qorqa, chay kawsaynintaj k'anchay jina runakunaman Diosmanta sut'ita rikuchin.
Chay k'anchaytaj laqhapi lliphipin, laqhataj k'anchayta mana jayk'ajpis wañuchiyta atenqachu.
Dios uj runata kachamorqa, sutintaj Juan karqa.
Payqa chay k'anchaymanta runakunaman willananpaj testigo jina jamorqa, paypa nisqannejta tukuy runa chay k'anchayta jap'ikunankupaj.
Mana Juanchu chay k'anchay karqa, manachayqa pay k'anchaymanta willanallanpaj kachamusqa karqa.
Cheqa k'anchayrí tukuy runaman k'anchananpaj kay pachaman jamusharqa.
Simi Nisqa sutiyojqa paypa ruwasqan kay pachaman jamorqa. Chaywanpis runakunaqa pay pichus kasqanta mana rejserqankuchu.
Pay llajta masinkunaman jamorqa, paykunatajrí payta qhesacharqanku.
Aswanpis tukuy pikunachus paypi atinikuspa mana qhesacharqankuchu, chaykunaman pay atiyta qorqa Diospa wawankuna ruwasqa kanankupaj.
Paykunataj Diospa wawankuna kanku mana qharej yumasqanraykuchu, nitaj runa munasqanraykuchu, nillataj pi qharej munayninmantachu, manachayqa Dios munasqanrayku.
Chay Simi Nisqaqa runaman tukorqa, jinataj noqayku ukhupi tiyakorqa. Chantá noqayku jatun kayninpa lliphipiyninta rikorqayku, chaytaj Tata Diospa uj k'ata Churin jatun kayninpa lliphipiynin karqa. Paypitaj munakuywan, chantá cheqa kajwan ima may jinapuni karqa.
Paymanta jatunmanta parlaspa, Bautizaj Juan nerqa: Kaymá qhepayta chay jamojqa. Chaywanpis payqa noqamanta aswan kurajmin, imaraykuchus manaraj noqa kashajtiy, pay karqañapuni, nispa.
Simi Nisqa sutiyojpa may chhika k'acha kayninwan Diosqa kutin kutinta may jinata saminchawanchej.
Diosqa kamachisqankunata Moisesnejta qorqa. Chaywanpis Diospa mana tukukuyniyoj munakuyninta, cheqa kaynintawan Jesucristonejta qowanchej.
Mana pipis Diosta jayk'ajpis rikorqachu. Chaywanpis uj k'ata Churin, pichus Diosmin, pitajchus Tata Dioswan ujchasqa kawsan, paymin Tata Diosta rejsichiwanchej.
Chaypacha Jerusalenmanta judiokunaj kurajninkukuna kacharqanku sacerdotekunata, chantá levitakunata ima Juanta tapunankupaj: Pitaj qan kanki? nispa.
Juantaj sut'ita willarqa: Mana noqachu Diospa kachamusqan Cristo kani, nispa.
Tapullarqankutaj: Chantá, pitaj kankiri? Eliaschu? nispa. Juantaj nerqa: Mana paychu kani, nispa. Jinapis sacerdotekuna, chantá levitakuna ima tapullarqankupuni: Pichus jamunan karqa, Diosmanta chay sut'inchajchu kanki? nispa. Juantaj kuticherqa: Manapuni, nispa.
Chantá nerqanku: Pipunitaj qan kankiri? Niwayku ari, pikunachus kachamuwarqayku, chaykunaman willanaykupaj. Qanmanta imá niwaykumantaj? nispa.
Chantá Juanqa Diosmanta sut'inchaj Isaiaspa nisqanman jina kuticherqa: Noqaqa ch'innejpi qhaparej kani: Tukuyta Kamachej Dios jamunanpaj ñanta pichaychej, nispa.
Chantá Juanwan parlanankupaj kachasqa karqanku, chay fariseokuna
tapullarqankutaj: Sichus mana Cristochu kanki, nitaj Eliaschu, nillataj Diosmanta sut'inchajchu chayqa, imaraykutaj runakunata bautizankiri? nispa.
Jinapi Juan kuticherqa: Noqa runata yakuwan bautizani. Chaywanpis qankuna ukhupi uj runa tiyan, qankunataj mana payta rejsinkichejchu.
Paymin qhepayta jamushan. Noqarí mana paypa wata runan kanaypaj jinallapischu kani, nispa.
Chayqa Jordán mayu chimpapi, Betaniapi karqa, maypichus Juan runakunata bautizasharqa, chaypi.
Q'ayantin, Bautizaj Juan Jesusta payman jamushajta rikuspa, nerqa: Kaymá Diospa Corderonqa, pichus runakunaj juchankuta pampachaj.
Paymanta noqa nerqani: Payqa noqamanta aswan kurajmin, imaraykuchus manaraj noqa kashajtiy, pay karqañapuni, nispa.
Noqataj mana yacharqanichu pipunichus kasqanta. Chaywanpis israelitakunata yakuwan bautizasharqani payta rejsinankupaj, nispa.
Juan willallarqataj: Santo Espirituta urpita jina janaj pachamanta urayk'amojta rikorqani, chaytaj Jesusman tiyaykorqa.
Noqa manaraj payta rejsishajtiy, pichus yakuwan bautizajta kachamuwaj niwarqa: Pimanchus Santo Espíritu urayk'amuspa tiyaykojta rikunki, chaymá Santo Espirituwan runakunata bautizanqa, nispa.
Noqataj ajina kasqanta rikorqani, sut'inchanitaj Jesusqa Diospa Churin kasqanta, nispa.
Q'ayantenqa Bautizaj Juan iskay yachachisqankunawan chayllapitaj kasharqa.
Juantaj chaynejpi Jesusta purishajta rikuspa, nerqa: Rikuychej, Diospa Corderon kaypi kashan, nispa.
Chay iskay yachachisqankunataj Juanpa nisqanta uyarispa, Jesuspa qhepanta rerqanku.
Jesustaj qhepanta jamushasqankuta rikuspa, paykunata taporqa: Imatataj mask'ashankichejri? nispa. Paykunataj kuticherqanku: Yachachej, pejpa wasinpitaj tiyakushankiri? nispa.
Chantá Jesús kuticherqa: Jaku rikumunkichej, nispa. Chantá Juanpa yachachisqankuna rispa, maypichus Jesús tiyakushasqanta rikorqanku. Chaypacha yunta phaskaray jinaña kasqanrayku, paykuna Jesuswan parlarikuspa qhepakorqanku.
Pikunachus Juanpa nisqanta uyarispa Jesuswan risqanku, chaykunamanta ujnin Simón Pedroj wawqen Andrés karqa.
Paytaj ñawpajta wawqen Simonta mask'arqa. Tarispataj, nerqa: Mesiasta tariyku, nispa. Hebreo rimaypi Mesías ninku, griego rimaypitaj Cristo.
Chaymantá Andresqa Simonta Jesusman pusamorqa. Jesusrí payta allinta qhawarispa, nerqa: Qanqa Jonaspa churin Simón kanki. Kunanmantarí sutiykeqa Cefas kanqa, nispa. Arameo rimaypi Cefas ninku, griego rimaypitaj Pedro.
Q'ayantenqa Jesús Galileaman rishaspa, Felipeta tarerqa, nerqataj: Jaku, noqawan rina, nispa.
Felipeqa Betsaida llajtamanta karqa. Andreswan, Pedrowanpis chayllamantataj karqanku.
Chantá Felipe Natanaeltañataj mask'aj rerqa, tarispataj, nerqa: Nazaret llajtamanta Joséj churin Jesusta tariyku, pimantachus Moisés kamachisqa qhelqapi nerqa, chayta. Diosmanta sut'inchajkunapis paymanta parlallarqankutaj, nispa.
Natanaeltajrí kuticherqa: Nazaret llajtamanta allin runa rikhurimunmanchuri? nispa. Felipetaj nerqa: Jamuy ari, chantá qan kikiyki rikunki, nispa.
Chantá Jesús Natanaelta payman qayllaykushajta rikuspa, nerqa: Kay runaqa israelitapuni, imaraykuchus payqa mana pitapis q'otiyanchu, nispa.
Natanaeltajrí taporqa: Maypitaj noqata rejsiwarqankiri? nispa. Jesustaj kuticherqa: Manaraj Felipe wajyashasojtin, noqa rikorqayki higo sach'a urapi kashajtillaykiraj, nispa.
Chaymanta Natanael, nerqa: Yachachej, qanqa Diospa Churin kanki, Israelpa Kuraj Kamachejnintaj, nispa.
Jesustajrí kutichispa, nerqa: Higo sach'a urapi kashajtiyki rikorqayki, nispa nisusqayraykuchu noqapi atinikushanki? Chaymantapis aswan t'ukuna ruwaykunataraj rikunki, nispa.
Jesús nillarqataj: Kayta sut'ita niykichej: Kunanmanta ñawpajmanqa qankuna janaj pachata kicharisqata rikunkichej, Diospa angelninkunatataj Runaj Churinman urayk'amushajta, wicharishajtataj, nispa.

Kinsa p'unchayninman Galilea jap'iypi Caná llajtapi casaraku karqa, Jesuspa mamantaj chaypi kasharqa.
Jesús, chantá yachachisqankuna ima chay casarakuyman rinankupaj wajyarisqa karqanku.
Jinallapi vino tukurparikojtin, Jesuspa maman payta nerqa: Vino tukukapun, nispa.
Jesustajrí kuticherqa: Mamáy, imaraykutaj chayta niwankiri? Pichus noqa kasqayta rejsichikunay p'unchay manaraj chayamunchu, nispa.
Mamanrí kamachikunata nerqa: Tukuy imatachus nisqanta ruwaychej, nispa.
Chaypi rumimanta ruwasqa sojta jatuchaj p'uñukuna karqa yakuta churanapaj, judío usuman jina mayllakuspa llimphuchakunankupaj. Sapa p'uñumantaj qanchis chunka litro yaku yaykorqa.
Jesustaj kamachikunata nerqa: Kay p'uñukunaman yakuta junt'arachiychej, nispa. Paykunataj junt'aracherqanku.
Chantá Jesús nerqa: Kunanqa uj chhikata wiserqospa, mayordomoman llaminanpaj apaychej, nispa. Paykunataj aparqanku.
Jinapi mayordomoqa yakumanta ruwasqa vinota llamirerqa, mana yachaspa maymantachus apamusqankuta. Chaytaqa yakuta wisej kamachikunalla yacharqanku. Chantá mayordomoqa casarakojta wajyaspa, nerqa:
Pillapis ñawpajtaqa sumaj vinotaraj jaywan. Casarakuman wajyarisqa macharisqaña kashajtinkutaj, mana walej vinollataña jaywan. Qanrí kunankama aswan sumaj vinota jallch'asqanki, nispa.
Jesús Galilea jap'iypi Caná llajtapi yakuta vinoman tukuchisqanqa ñawpaj kaj t'ukuna ruwasqan karqa. Ajinata Jesús may jina atiyniyoj kasqanta rejsicherqa, yachachisqankunataj paypi astawan atinikorqanku.
Chaymantataj Jesús Cafarnaún llajtaman rerqa mamanwan, wawqenkunawan, chantá yachachisqankunawan ima. Chaywanpis mana unaytachu chaypi karqanku.
Judiokunaj Pascua rayminkuman qayllallaña kashajtin, Jesús Jerusalenman rerqa.
Chantá pikunachus wakakunata, ovejakunata, urpikunata ima Temploj pationpi qhatojkunata rikorqa, jinallataj qolqe chhalajkunata ima.
Jinapi Jesús lazomanta seq'onata ruwaspa, tukuyninkuta Temploj pationmanta wijch'orqa, jinallataj ovejakunata, wakakunatapis. Chhalajkunaj qolqenkutapis pampaman qhallirparispa, mesankuta tijrararqa.
Urpikunata qhatojkunatataj nerqa: Tukuy chaykunata kaymanta orqhoychej. Tataypa wasintaqa ama qhatuna wasiman tukuchiychejchu, nispa.
Chaypacha yachachisqankuna Diospa Qhelqachisqanpi imatachus nisqanmanta yuyarikorqanku: Diosníy, yupaychana wasiykita anchatapuni munakusqayrayku sonqoy lawrarin, nispa.
Chaywanpis judiokunaj kurajninkunaqa Jesusta taporqanku: Kayta ruwanaykita pitaj kamachisorqari? Dioschus kamachisorqa chayqa, runaj mana jayk'aj rikusqan t'ukunata ruway ari, yachanaykupaj, nispa.
Jesustaj paykunata nerqa: Kay templota urmachiychej, noqataj kinsa p'unchayllapi watej sayarichisaj, nispa.
Chayta uyarispa, judío kurajkuna kuticherqanku: Kay Temploqa tawa chunka sojtayoj watapi ruwasqa karqa. Qanrí kinsa p'unchayllapichu sayarichiyta atiwaj? nispa.
Jesusrí: Templo nispaqa, kikin ukhunmanta parlasharqa.
Chayrayku yachachisqankuna Jesuspa nisqanta yuyarikorqanku, maypachachus Jesús wañusqamanta kawsarimporqa, chaypacha. Chantá Diospa Qhelqachisqanpi imatachus nisqanta jap'ikorqanku, jinallataj Jesuspa nisqantapis.
Pascua raymipi Jesús Jerusalenpi kashajtin, ashkha runa paypi atinikorqanku, runaj mana jayk'aj rikusqan t'ukunata ruwasqanta rikuspa.
Chaywanpis Jesús paykunapi mana atinikorqachu, imaraykuchus paykuna imaynachus kasqankuta rejserqa.
Manataj pay runamanta imatapis pi willanantarajchu suyarqa, imaraykuchus pay runaj sonqonpi imachus kasqanta yacharqaña.

Fariseokunamanta ujnin Nicodemo sutiyoj karqa. Payqa judiokuna ukhupi manchay uyarisqa karqa.
Uj ch'isi Jesusta watukoj rispa, pay nerqa: Yachachej Wiraqochi, yachachinawaykupaj Diospa kachamusqan kasqaykita yachayku. Mana pipis, imatachus qan ruwanki, chay jina runaj mana jayk'aj rikusqan t'ukunata ruwayta atinmanchu, Dios mana paywan kajtenqa, nispa.
Jesustajrí kutichispa, nerqa: Kayta sut'ita niyki: Sichus pipis watej mana paqarinmanchu chayqa, Diospa kamachiyninta ni rikullanqapischu, nispa.
Nicodemotajrí payta nerqa: Imaynatataj pipis machu runaña kashaspa watej paqarinmanri? Watej paqarinanpaj, ujtawanchu mamanpa wijsanman kutiykunman? nispa.
Chantá Jesús kuticherqa: Sut'ita niyki: Sichus pipis yakumanta, chantá Espiritumanta ima mana paqarin chayqa, Diospa kamachiyninman mana yaykuyta atenqachu.
Runamanta paqarejqa runalla. Pillapis Diospa wawan kananpajrí Santo Espiritumin payman kawsayta qonan tiyan.
Ama t'ukuychu: Watej paqarinayki tiyan, nispa nisusqaymanta.
Wayraqa maymantachus munasqanmanta wayramun, sonasqantataj uyarinki, manataj yachankichu maymantachus jamusqanta, nillataj maymanchus risqantapis. Santo Espiritumanta kawsayta tukuy jap'ejkunapis ajinallataj kanku, nispa.
Chantá Nicodemo taporqa: Imaynataj chay kanmanri? nispa.
Jesustaj nerqa: Qan Israelpi manchay uyarisqa yachachej kashaspa, manachu chayta yachanki?
Sut'ita niyki: Noqaykoqa yachasqaykuta parlayku, rikusqaykutataj willayku. Qankunatajrí willasqaykuta mana jap'ikunkichejchu.
Sichus kay pachapi imachus kajmanta parlajtiy, nisqayta mana jap'ikunkichejchu chayqa, imaynatataj janaj pachapi kajmanta willajtiy, nisqayta jap'ikuwajchejri?
Mana pipis janaj pachaman rerqachu, manachayqa Runaj Churillan janaj pachamanta urayk'amorqa.
Imaynatachus ch'innejpi Moisés broncemanta katarita k'aspiman warkhuspa pataman oqharerqa, ajinallatataj Runaj Churinpis pataman oqharisqa kanqa.
Ajinamanta paypi tukuy atinikojkuna wiñay kawsayniyoj kanqanku.
Dios chay jinatapuni kay pachapi kaj chhikata munakusqanrayku uj k'ata Churinta kachamorqa. Ajinamanta tukuy pichus paypi atinikojqa mana chinkanqachu, aswanpis wiñay kawsayniyoj kanqa.
Diosqa mana runakunata juchachananpajchu Churinta kay pachaman kachamorqa, manachayqa paynejta paykunata qhespichinanpaj.
Pillapis paypi atinikojqa mana juchachasqachu kanqa. Paypi mana atinikojrí ñapis juchachasqaña, Diospa k'ata Churinpi mana atinikusqanrayku.
Chantá kayraykumin runakuna juchachasqa kanqanku: Diospa k'anchaynin kay pachaman jamorqa. Runakunatajrí laqhata k'anchaymanta nisqa astawan munakorqanku, imajtinchus paykuna millayta ruwaspa purerqanku.
Millayta ruwaspa purejkunaqa k'anchayta chejninku, manataj k'anchayman qayllamunkuchu, millay ruwasqanku ama sut'inchasqa kananpaj.
Cheqan kajta ruwaspa purejkunarí k'anchayman qayllamunku, ruwasqanku Diospa munasqanman jina kasqanta wajkuna yachanankupaj, nispa.
Chantá Jesús, yachachisqankunawan ima Judea jap'iyman rerqanku. Chaypi paykunawan qhepakuspataj, Jesús runakunata bautizasharqa.
Juanpis Enonpi, chantá Salín qayllapi ima runakunata bautizashallarqataj, imaraykuchus chaynejpi ashkha yaku karqa. Runakunataj bautizachikunankupaj payman risharqanku.
Chay karqa manaraj Juan carcelman wisq'asqa kashajtin.
Chantá Juanpa yachachisqankuna Diospa ñawpaqenpi llimphupaj qhawasqa kanapaj mayllakunamanta uj judiowan churanakorqanku.
Juanman rispataj, yachachisqankuna nerqanku: Yachachej Wiraqochi, Jordán mayu chimpapi pichus qanwan kasharqa, pimantatajchus willarqanki, chay runa bautizashan, tukuytaj payman k'askapushanku, nispa.
Chantá Juan kuticherqa: Runaqa mana imatapis jap'iyta atinmanchu, manachus Dios qonman chayqa.
Qankuna kay nisqayta yachankichejña: Mana noqachu Cristo kani, manachayqa paypa ñawpaqenta kachamusqa kani, tukuy imata wakichinaypaj, nispa.
Noqaqa casarakoj qharejpa kawsaqen jina kani. Casarakupi noviayojqa qharilla jinataj casarakoj qharej kawsaqen paypa parlasqanta uyarispa, paywan khuska kusikun. Ajinata noqapis Jesuspa ruwasqanmanta kusikushani.
Payqa astawan, astawan kurajpaj qhawasqa kanan tiyan, noqatajrí pisillapajña qhawasqa, nispa.
Janaj pachamanta jamojqa tukuymanta aswan kuraj. Noqanchejrí kay pachamanta kaspa, kay pachapi imachus kajllamanta parlanchej. Janaj pachamanta jamojrí tukuymanta aswan kurajmin.
Payqa imatachus janaj pachapi uyarisqanta, chantá rikusqanta ima parlan. Chaywanpis pisilla imatachus nisqanta jap'ikunku.
Tukuy pichus sut'inchasqanta jap'ikojqa sut'ita nin Dios cheqatapuni parlasqanta.
Diospa kachamusqanqa Diospa simi nisqanmanta parlan, imajtinchus Diosqa Santo Espiritunta mana mich'akuspa payman qon.
Diostaj Churinta munakuspa, tukuy imata makinman churan.
Pichus Diospa Churinpi atinikojqa wiñay kawsayniyoj. Churipi mana atinikuyta munajrí mana wiñay kawsayman yaykonqachu, aswanpis Diospa phiñakuynin paypa patanpi kashan.

Fariseokunaqa kayta uyarisqanku: Jesusqa Juanmanta nisqa astawan ashkha yachachisqakunayoj, astawan ashkhatataj bautizan, nispa nejta.
Manapis Jesuschu bautizasharqa, manachayqa yachachisqankunalla.
Jesustaj fariseokuna chayta yachasqankuta yachaspa, Judea jap'iymanta llojsispa, yachachisqankunawan khuska Galilea jap'iyman ujtawan rerqa.
Galileaman rinankupajqa Samaria jap'iynejtapuni rinanku karqa.
Chayarqankutaj Samariapi kaj Sicar llajtaman, maypichus Jacobqa churin Joseman chayaqeta qosqa, chay qayllaman.
Chaypitaj Jacobpa yaku pujyun karqa. Jesustaj sayk'usqa kaspa, chay pujyu qayllapi tiyarikorqa, chawpi p'unchay jinaña kashasqanrayku.
Jinaqa chayman Samaria jap'iypi Sicar llajtayoj uj warmi jamorqa yakuta orqhoj, Jesustaj chay warmita nerqa: Yakuta qoriway, nispa.
Jesusrí chaypacha sapallan kasharqa, imajtinchus yachachisqankuna llajtaman mikhunata rantej risqanku.
Chantá warmeqa Jesusta nerqa: Qanqa judío kanki, noqataj Samaria jap'iymanta warmi kani. Jina chayqa, imaraykutaj yakuta mañakushawankiri? nispa. Chayta nerqa, imaraykuchus judiokunaqa Samaria jap'iymanta kajkunawan mana allintachu kawsaj kanku.
Jinaqa Jesús kutichispa, nerqa: Qanqa Dios imatachus qosuyta munasqanta mana yachankichu, nillataj pichus yakuta mañakusojtapis rejsinkichu. Yachawajchus chayqa, noqamanta yakuta mañakuwankiman, noqataj kawsachej yakuta qoykiman, nispa.
Chantá chay warmi nerqa: Wiraqochi, mana imapis yakuta orqhonaykipaj tiyapusunkichu, pujyutaj allin ukhu. Maymantataj chay kawsachej yakuta qowankimanri?
Qanqa ñawpa tatayku Jacobmantapis aswan kuraj kasqaykitachu yuyanki? Paymin kay pujyuta saqewarqayku, mayqenmantachus pay, wawankuna, chantá uywankuna ima ujyarqanku, chayta, nispa.
Chantá Jesús kuticherqa: Pillapis kay yakumanta ujyajqa watej yaku ch'akiyniyoj kallanqataj.
Noqaj qosqay yakuta ujyajrí manaña jayk'ajpis ujtawan ch'akichikonqachu. Aswanpis noqaj qosqay yakoqa paypi mana ch'akej pujyu jina kanqa, chay yakutaj payman wiñay kawsayta qonqa, nispa.
Warmitaj nerqa: Wiraqochi, chay yakuta qoway ari, amaña yakumanta ch'akichikunaypaj, nitaj ujtawan kay pujyuman yakuta orqhoj jamunaypaj, nispa.
Chantá Jesús nerqa: Rispa, qosaykita wajyamuy, chantá kutimuy, nispa.
Warmitaj kuticherqa: Mana qosay kanchu, nispa. Jesustaj nerqa: Allinta ninki: Mana qosay kanchu, nispa,
imajtinchus phishqa qosayoj karqanki, kunan piwanchus tiyakushanki, chayqa mana qosaykichu. Chaytaqa cheqanta parlanki, nispa.
Warmitaj chayta uyarispa, nerqa: Wiraqochi, qanqa Diosmanta sut'inchajsina kankeqa.
Chayrayku noqa tapurikuykiman. Ñawpa tataykukuna kay orqopi Diosta yupaycharqanku. Jina kajtenqa, imaraykutaj qankuna judiokuna ninkichej Jerusalenllapi Diosta yupaychana kasqanta, nispa.
Chantá Jesús kuticherqa: Warmisita, kayta sut'ita niyki: Qhepanejmanqa mana kay orqopichu, nitaj Jerusalenpichu Tata Diosta yupaychankichej.
Samaritanokunaqa pitachus yupaychasqaykichejta mana yachankichejchu. Noqaykurí pitachus yupaychasqaykuta yachayku, imaraykuchus Qhespichejqa judiokuna ukhumanta rikhurimonqa.
Chay p'unchay chayamunan karqa, kunantaj chayamunña: Tata Diosta cheqatapuni yupaychajkunaqa Santo Espíritoj yanapasqan cheqa kajman jina tukuy sonqo yupaychanqanku, imaraykuchus Tata Diosqa ajina yupaychajkunata mask'an.
Diosqa mana rikukoj espiritumin, payta yupaychajkunataj Santo Espíritoj yanapasqan cheqa kajman jina tukuy sonqo payta yupaychananku tiyan, nispa.
Warmitaj nerqa: Yachani Cristo nisqa Mesías jamunanta, pay jamuspataj, tukuy imata willawasqayku, nispa.
Jesustajrí nerqa: Noqa chay Cristo kani, pichus parlashasunki, chay, nispa.
Jinallapi yachachisqankuna chayamuspa, Jesusta uj warmiwan parlashajta rikorqanku. Chantá t'ukorqanku. Chaywanpis mana pipis taporqachu: Imaraykutaj paywan parlashankiri? Chayrí: Imamantataj chay warmiwan parlasharqankiri? nispa.
Chay warmirí yaku p'uñunta pachanpi saqerparispa, llajtaman kutirerqa. Chaypitaj llajta masinkunata nerqa:
Jamuychej, uj runata rejsinaykichejpaj. Payqa tukuy ima ruwasqayta uyaypi nipuwan. Manachu pay Cristo kanman? nispa.
Chantá chay llajtapi tukuy tiyakojkuna llojsispa, rerqanku, maypichus Jesús kasharqa, chayman.
Chaykamarí Jesuspa yachachisqankuna payta nerqanku: Yachachej Wiraqochiyku, imallatapis mikhurikuy ari, nispa.
Jesustajrí kuticherqa: Waj mikhuna tiyapuwan, qankunarí mana yachankichejchu chay mikhuna imachus kasqanta, nispa.
Chantá yachachisqakuna paykunapura ninakorqanku: Mana kaypi kananchejkama, pichus mikhunata jaywanman karqa, í? nispa.
Jesustaj paykunata nerqa: Mikhunayqa Kachamuwaj Diospa munasqanta ruwanay, imatachus ruwanantataj tukuychanay.
Qankuna ninkichej: Tawa killamantaraj chajra oqharina kanqa, nispa. Noqarí niykichej: Qhawariychej, chajraqa oqharinapaj jina poqosqaña.
Pichus ruthojmanqa sumaj pagota paganku. Oqharisqanku poqoytaj runakuna kanku, pikunachus wiñay kawsayman yaykonqanku, chaykuna. Ajinaqa pichus tarpojwan, chajrata oqharejwan ima khuska kusikonqanku.
Runa kay jinata nisqanqa cheqapuni junt'akun: Uj tarpun, wajtaj tarpusqanta oqharin, nispa.
Noqaqa mana tarpusqaykichejta ruthojta kachashaykichej. Wajkuna tarporqanku, qankunataj chay tarpojkunaj poqochisqanta oqharinkichej, nispa.
Chantá Samaria jap'iypi chay llajtayojkunamanta ashkhapuni Jesuspi atinikorqanku, chay warmej willasqanta uyarispa, imaraykuchus pay nisqa: Pay tukuy ruwasqayta uyaypi nipuwan, nispa.
Ajinaqa chay runakuna, Jesús maypichus kasharqa, chayman chayaspa, paykunawan qheparikunanta mañarikorqanku. Jesustaj iskay p'unchayta chaypi qhepakorqa.
Chaypacha Jesuspa parlasqanta uyarispa, astawan ashkha paypi atinikorqanku.
Warmitataj nerqanku: Kunanqa paypi atinikuyku mana qan willawasqaykuraykullachu. Manachayqa noqayku kikiyku payta uyarispa, yachayku cheqapuni pay tukuy runata qhespichej Cristo kasqanta, nispa.
Jesús chaypi iskay p'unchayta kaytawan, Samaria jap'iymanta llojsispa, Galilea jap'iyman rerqa.
Manaraj rishaspa, Jesús nisqa Diosmanta sut'inchajqa llajtanpi pisipaj qhawasqa kasqanta.
Chaywanpis Galileaman Jesús chayajtin, chay llajtayojkuna jamusqanmanta kusikorqanku. Paykunapis Jerusalenpi Pascua raymiman rillasqankutaj, chaypitaj Jesuspa tukuy ima ruwasqanta rikusqanku.
Chaymanta Jesús Galileapi Caná llajtaman kutimullarqataj, maypichus yakuta vinoman tukuchisqa, chayman. Chaypachallataj Cafarnaunpi kamachejta yanapaj uj runa kasharqa, paypa wawantaj onqosqa kasharqa.
Judeamanta Galileaman Jesús jamusqanta yachaspa, payqa Jesuswan tinkukoj jamorqa, mañarikorqataj wasinman rispa wawanta qhaliyachinanta, imaraykuchus wawanqa wañuy patapiña kasharqa.
Chantá Jesús payta nerqa: Manachus runaj mana jayk'aj rikusqanta, chantá t'ukuna imakunata ima ruwajta rikuwankichej chayqa, qankuna noqapi mana atinikunkichejchu, nispa.
Jesús chayta nishajtinpis, kamachejta yanapaj runa nillarqapuni: Wiraqochíy, ama jina kaspa, wasiyman rina ari, manaraj waway wañupushajtin, nispa.
Jesustaj nerqa: Wasiykiman kutipuy. Wawaykeqa mana wañonqachu, kawsanqa, nispa. Chantá chay runaqa Jesuspa nisqanta jap'ikuspa, riporqa.
Wasinman chayashajtintaj, kamachinkuna taripaj llojsimuspa, nerqanku: Wawaykeqa kutiripun, nispa.
Chantá pay kamachinkunata taporqa mayk'ajchus wawan qhaliyapusqanta. Paykunataj nerqanku: Qayna chawpi p'unchaynejta k'aja onqoynin chinkaporqa, nispa.
Wawaj tatantaj repararqa chay phanita jina Jesús payman nisqanta: Wawaykeqa kawsashan, nispa. Chantá chay runa, wasinpi tukuy kajkunapis Jesuspi atinikorqanku.
Jesús Judeamanta Galileaman kutimuspa, chay iskay kaj t'ukunata ruwarqa, pipunichus pay kasqanta yachayta qonanpaj.

Chay qhepata judiokunaj rayminku karqa, Jesustaj Jerusalenman rerqa.
Chaypacha Jerusalén llajtapi, Oveja Yaykuna punku qayllapi yaku jap'ina uj estanque karqa, hebreo rimaypi Betesda sutiyoj. Chay estanquetaj phishqa corredorniyoj karqa.
Chay corredorkunapi ashkha onqosqa sirisqa kasharqanku: Ñawsakuna, suchukuna, wist'u chakiyojkuna ima. Paykunataj yaku kuyurinanta suyaj kanku,
imaraykuchus chaypacha yuyaj kanku unaymanta unay, uj ángel urayk'amuspa yakuta kuyurichisqanta. Pichus ñawpajta estanqueman yaykojtaj ima onqoyllamantapis qhaliyachisqa kanan karqa.
Chay onqosqakuna ukhupi uj runa kashallarqataj, paytaj kinsa chunka pusajniyoj watataña onqosqa kasqa.
Jinapi Jesús chay onqosqata rikorqa, unayña ajina kasqanta yachaspataj, taporqa: Qhaliyapuyta munawajchu? nispa.
Onqosqataj kuticherqa: Wiraqochíy, mana piniypis kanchu estanquepi yaku kuyurejtin ichuykunawanpaj. Sapa kuti yakuman yaykuyta munashajtiy, wajllapuni ñawpaykuwan, nispa.
Jesustaj payta nerqa: Sayariy, phulluykita oqharispataj, wasiykiman ripuy, nispa.
Jesús chayta nejtinkama, chay runa ujllata qhaliyaporqa, phullunta oqharispataj, puriyta qallarerqa. Chay p'unchayrí samarina p'unchay karqa.
Chayrayku judiokunaj kurajninkukuna chay runata nerqanku: Samarina p'unchay kasqanrayku, puñunaykita mana apayta atinkichu, nispa.
Paytajrí kuticherqa: Pichus qhaliyachiwaj niwarqa: Phulluykita oqharispa, wasiykiman ripuy, nispa.
Chantá paykuna taporqanku: Pitaj karqa phulluykita oqharispa ripunaykita nisojri? nispa.
Chay purirej runataj mana yacharqachu pichus qhaliyachisqanta, Jesús runa ukhupi chinkarisqanrayku.
Chaymanta qhepata Jesús chay runata Temploj pationpi taripaspa, nerqa: Qhaliyachisqaña kaspa, amaña juchalliyñachu, ama astawan llakiy qhatirisunanpaj, nispa.
Chantá chay runa ripuspa, judiokunaj kurajninkukunaman willamorqa Jesús payta qhaliyachisqanta.
Chayrayku wañuchiyta munaspa, paykuna Jesusta qhatiykacharqanku, samarina p'unchaypi mana ruwanata ruwasqanmanta.
Jesustajrí paykunaman kuticherqa: Tatayqa kunankama imachus ruwananta ruwashallanpuni, noqapis ruwanayta ruwashallanitaj, nispa.
Chayta Jesús nisqanrayku judiokunaj kurajninkukuna payta wañuchinankupaj astawan kallpachakorqanku, samarina p'unchaypi runata qhaliyachisqanrayku, chantá Diosqa Tatan kasqanta nisqanrayku ima. Chayta nispa, Jesús yachayta qorqa payqa Dios jinallataj kasqanta.
Chaypacha Jesús paykunata nerqa: Kayta sut'ita niykichej: Diospa Churenqa sapallanmanta mana imatapis ruwayta atinchu, manachayqa pay ruwan imatachus Tatanta ruwajta rikun, chayllata. Tukuy imatachus Tata Dios ruwan, chayllatataj Churinpis ruwan.
Tata Diosqa Churinta munakun. Chayrayku imatachus pay ruwan, chay tukuyta Churinman rikuchin. Chantá aswan jatuchaj ruwanataraj ruwananpaj rikuchenqa, qankunataj chayta rikuspa, t'ukunkichej.
Imaynatachus Tata Dios wañusqakunata kawsarichispa, kawsayta paykunaman qon, ajinallatataj Churinpis, pikunamanchá kawsayta qoyta munan, chaykunaman qon.
Jinallataj Tata Diosqa mana pitapis juzganchu, manachayqa Churinman tukuy atiyta qon, pay runakunata juzgananpaj.
Ajinamanta tukuy runa Churinta maypaj qhawanqanku, imaynatachus Tata Diosta maypaj qhawanku, ajinata. Pillapis Diospa Churinta mana maypaj qhawajrí nillataj kachamoj Tatantapis maypaj qhawanchu.
Kaytapis nillaykichejtaj: Sichus pipis parlasqayta uyarispa, kachamuwaj Tataypi atinikun chayqa, payqa wiñay kawsayniyoj, manataj juicio p'unchaypi juchachasqachu kanqa. Pay mana jayk'ajpis juchachasqachu kanqa, imaraykuchus wañuymanta kawsayman chimpapunña.
Nillaykichejtaj: Chay p'unchay chayamunan karqa, kunantaj chayamunña. Chaypachataj wañusqakuna Diospa Churinpa wajyasqanta uyarenqanku, pikunachus uyarejkunataj kawsanqanku.
Imaynatachus Tata Diosqa pay kikinpi kawsayniyoj, ajinallatataj Churinmanpis atiyta qorqa pay jinallataj kawsayniyoj kananpaj.
Jinallataj Tata Dios payman tukuyta juzgananpaj atiyta qollarqataj, imaraykuchus paymin Runaj Churenqa.
Ama kay nisqaymanta t'ukuychejchu. Uj p'unchay chayamonqa, chaypachataj tukuy wañusqakuna Runaj Churinpa parlasqanta uyarenqanku.
Allin kajta ruwajkuna wiñay kawsayman yaykunankupaj kawsarimonqanku. Mana allin kajta ruwajkunatajrí juiciopi juchachasqa kanankupaj kawsarimonqanku, nispa.
Jesús judiokunaj kurajninkukunata nillarqataj: Mana imatapis noqallamantachu ruwani. Noqaqa Tataypa niwasqanman jina pitapis juzgani, juzgasqaytaj cheqanpuni, imaraykuchus mana munasqallaytachu ruwayta mask'ani, manachayqa kachamuwaj Tataypa munaynillanta.
Sichus noqalla pichus kasqayta niyman chayqa, qankuna llullakushasqayta niwajchej.
Chaywanpis noqamanta willajqa waj tiyan, yachanitaj noqamanta imatachus willasqanqa cheqapuni kasqanta.
Qankuna Bautizaj Juanta tapunankupaj kachakunata kacharqankichej, paytaj noqamanta cheqa kajta paykunaman willarqa.
Noqaqa mana pipis noqamanta testigo jina parlarinanta necesitanichu. Chaywanpis kayta Juanmanta niykichej qankuna noqapi atinikusqaykichejrayku Dios qhespichisunaykichejpaj.
Juanpa yachachisqanqa laqhapi k'anchay jina karqa, qankunataj yachachisqanta uyarispa, kusikorqankichej.
Noqaj ruwasqayrí Juanpa willasqanmanta astawanraj noqa pichus kasqaymanta sut'inchan. Noqaqa Tata Dios imatachus kamachiwasqanta ruwani, chay ruwasqaytaj Tata Dios kachamuwasqanmanta sut'ita yachayta qon.
Kachamuwaj Tata Diospis noqamanta willallarqataj, qankunataj mana jayk'ajpis parlasqanta uyarerqankichejchu, nitaj rijch'aynintapis rikorqankichejchu.
Diospa nisqanqa mana sonqoykichejpi sayanchu, imajtinchus Churinpi mana atinikunkichejchu. Noqamin Tata Diospa kachamusqan kani.
Qankunaqa Diospa Qhelqachisqanta allin allinta qhawankichej, imaraykuchus qhelqasqapi imatachus nisqannejta wiñay kawsayta tarinaykichejta yuyankichej. Chay qhelqasqarí noqamanta willan.
Chaywanpis qankuna mana noqaman jamuyta munankichejchu wiñay kawsayta tarinaykichejpaj, nispa.
Jesús nillarqataj: Noqaqa runakuna jatunchanawankuta mana mask'anichu.
Aswanpis noqa sonqoykichejta sumajta rejsini, yachanitaj qankuna Diosta mana munakusqaykichejta.
Noqaqa Tataypa sutinpi jamuni, qankunataj qhesachawankichej. Waj runachus mana pejpa kachamusqallan jamusunkichejman chayrí, paytaqa mana qhesachawajchejchu.
Qankunaqa qankunapuralla jatunchanakuyta munankichej, manataj Dios jatunchasunaykichejta mask'ankichejchu. Jina chayqa, imaynatataj noqapi atinikuwajchejri?
Ama yuyaychejchu noqa Tataypa ñawpaqenpi qankunata juchachanayta. Qankunata juchachajqa wajmin, chaytaj Moisés. Qankunataj paypi atinikuspa, qhespichisqa kayta suyashankichej.
Moisespa nisqantachus jap'ikuwajchej chayqa, nisqaytapis jap'ikullawajchejtaj, imaraykuchus payqa noqamantamin qhelqarqa.
Moisespa nisqantachus mana jap'ikunkichej chayrí, imaynatataj nisqayta jap'ikuwajchejri? nispa. Ajinata Jesús nerqa.

Chay qhepata Jesús Galilea qochaj chimpanman rerqa. Chay qochaj ujnin sutin Tiberias karqa.
Ashkha runataj Jesuspa qhepanta rerqanku, imaraykuchus rikorqanku pay runaj mana jayk'aj rikusqan t'ukunata ruwaspa onqosqakunata qhaliyachisqanta.
Chantá Jesús uj moqoman wicharispa, yachachisqankunawan khuska chaypi tiyarikorqa.
Chaypacha judiokunaj Pascua rayminkuman qayllallaña kasharqa.
Jesustaj qhawarispa, ashkha runata payman jamushajta rikorqa. Jinapi Felipeta nerqa: Kay chhika runapaj, maymantataj t'antata rantimusunchejri? nispa.
Chayta Jesús nerqa Felipe imatachus yuyashasqanta yachananpaj, imaraykuchus Jesús imatachus ruwananta yacharqaña.
Felipetaj Jesusman kuticherqa: Sichus pusaj killa qolqe ganasqanchejwan t'antata rantisunman chaypis, manachá sapa ujman uj chhikallantapis qoyta atisunmanchu ari, nispa.
Chantá Jesuspa yachachisqankunamanta ujnin, Simón Pedroj wawqen Andrés nerqa:
Uj ch'iti kaypi kashan, paytaj phishqa cebada t'antata, iskay challwa kankatawan jap'ishan. Chaywanpis, imataj chay kanman kay chhika runaman qonapajri? nispa.
Jesustajrí nerqa: Runakunata tiyarachiychej, nispa. Chaynejqa sumaj q'omer pampa karqa. Chaypi tiyarakojkunamantataj qharikunalla 5.000 jina karqanku.
Jesustaj chay t'antata jap'ispa, Tata Diosta pachis nerqa. Chantá, yachachisqankunaman t'antata jaywarqa, paykunataj runakunaman jaywarqanku, jinallatataj challwatapis, sapa runa mashkhatachus munasqanman jina.
Runakuna mikhuspa sajsakojtinkutaj, Jesús yachachisqankunata nerqa: Puchojta oqhariychej, ama usunanpaj, nispa.
Jesuspa yachachisqankuna chay phishqa cebada t'antamanta puchojta oqharispa, chunka iskayniyoj canastaman junt'acherqanku.
Mikhojkunatajrí, Jesús runaj mana jayk'aj rikusqan t'ukuna ruwasqanta rikuspa, nerqanku: Cheqapuni kay runaqa Diosmanta sut'inchaj, pichus kay pachaman jamunan karqa, chay, nispa.
Jesusrí chay runakuna munajta mana munajta kuraj kamachejninkuta jina churayta munashasqankuta reparaspa, watej orqoman kutirerqa sapallan kananpaj.
Ch'isiyaykushajtinña Jesuspa yachachisqankuna qocha kantuman urayk'orqanku.
Uj boteman yaykuspataj, Cafarnaún llajtaman qochanejta chimpasharqanku, imaraykuchus ñapis laqhaña karqa. Jesustajrí manaraj orqomanta kutimusqarajchu.
Jinapi sinch'ita wayrasqanrayku, qochaqa qhollchoqeyayta qallarerqa.
Yachachisqakunataj uj legua kurajta jina botepi risqankumantaña, Jesusta yaku patata boteman qayllaykamushajta rikorqanku, mancharikorqankutaj.
Jesustajrí paykunata nimorqa: Noqa kani, ama mancharikuychejchu, nispa.
Chantá paykuna Jesús boteman wicharinanta munarqanku, wicharejtintaj, botepi usqhayllata maymanchus risharqanku, chayman chayarqanku.
Q'ayantin, qochaj chimpanpi qhepakojkuna repararqanku Jesuspa yachachisqankunalla risqankuta, uj k'ata bote kasharqa, chaypi, Jesustajrí mana paykunawanchu risqanta.
Chaykamataj, Tiberias llajtamanta waj botekuna chayamorqanku, maypichus Jesús t'antamanta Diosta pachis nisqa, runakunataj chayta mikhusqanku, chaynejman.
Ajinaqa Jesús, chantá yachachisqankuna ima manaña chaypi kashasqankuta yachaspa, runakuna chay botekunaman yaykorqanku. Chantá Cafarnaunman Jesusta mask'aj rerqanku.
Chay runakunaqa qocha chimpaman chayaspa, Jesusta tariytawan, nerqanku: Yachachej Wiraqochi, jayk'ajtaj kayman jamorqankiri? nispa.
Jesustaj kuticherqa: Kayta sut'ita niykichej: Mask'ashawankichej, mana qankuna runaj ni jayk'aj rikusqan t'ukunata ruwasqay ima niytachus munasqanta yachasqaykichejraykuchu. Manachayqa mask'ashawankichej t'antata mikhuspa sajsakusqaykichejraykulla.
Ama tukukoj mikhunata tarinaykichejraykullaqa chhikatapuni phutikuychejchu. Aswanpis qankunaqa wiñay kawsayta mask'anaykichejpaj tukuy sonqoykichejta churaychej. Chayta noqa Runaj Churillan qoyta atiykichej, imaraykuchus Tata Dios chaypaj churawarqa, nispa.
Chantá Jesusta taporqanku: Imatataj ruwaykuman Diospa munasqanta ruwanaykupajri? nispa.
Jesustaj paykunaman kuticherqa: Diosqa kayllata ruwanaykichejta munan: Kachamusqan Churinpi atinikunaykichejta, nispa.
Chantá paykuna taporqanku: Qan runaj mana jayk'aj rikusqan t'ukunakunamanta imatataj ruwanki, chayta rikuspa noqayku qanpi atinikunaykupajri? Imatataj ruwankiri?
Ñawpa tatanchejkunaqa ch'inpi maná nisqa t'antata mikhorqanku. Diospa Qhelqachisqanpitaj nin: Moisés paykunaman janaj pachamanta t'antata mikhucherqa, nispa.
Jesustaj paykunata nerqa: Noqa sut'ita niykichej: Janaj pachamanta t'antataqa mana Moiseschu qorqa, manachayqa Tatay. Kunantaj pay cheqa kaj t'antata janaj pachamanta qankunaman qoyta munasunkichej.
Jinataj Diospa qosqan t'antaqa janaj pachamanta urayk'amuspa, runakunaman wiñay kawsayta qon, nispa.
Chantá nerqanku: Wiraqochi, chay t'antata sapa p'unchay qowayku ari, nispa.
Jesustajrí paykunata nerqa: Noqamin kawsayta qoj t'anta kani. Pillapis noqaman jamojqa mana jayk'ajpis yarqhachikonqachu, nillataj noqapi atinikojqa jayk'ajpis ch'akichikonqachu.
Nerqaykichej jina, qankuna rikushawaspapis, mana noqapi atinikunkichejchu.
Chaywanpis Tataypa tukuy qowasqan runakuna noqaman jamonqanku, noqataj pikunachus noqaman jamojkunata mana qhesachasajchu.
Noqa mana munasqayta ruwanaypajchu janaj pachamanta urayk'amorqani, astawanqa Kachamuwajniypa munasqanta ruwanaypaj.
Kachamuwaj Tata Diosqa munan tukuy qowasqan runakunamanta mana ujllatapis chinkachinayta. Pay munallantaj kay pachaj tukukuynin p'unchaypi noqa paykunata wañusqamanta kawsarichinayta.
Tatayqa munan pillapis Churinta qhawaspa paypi atinikojqa wiñay kawsayniyoj kananta. Chantá noqa kikiy qhepa kaj p'unchaypi chay runata wañusqamanta kawsarichisaj, nispa.
Chayraykumin chay judío kurajkuna Jesuspaj thutuyta qallarerqanku kay jinata nisqanrayku: Noqamin janaj pachamanta urayk'amoj t'anta kani, nispa.
Chantá nillarqankutaj: Manachu kay runaqa Joséj churin Jesuslla? Manachu tatanta, mamantawan rejsinchej? Jina chayqa, imaraykutaj nishan: Janaj pachamanta urayk'amuni, nispari? nispa.
Jesustaj nerqa: Chayta nisqayrayku amaña thutuychejchu.
Mana pipis noqaman jamuyta atinmanchu kachamuwaj Tatay mana pusamojtenqa. Noqataj chay jamojkunata kay pachaj tukukuynin p'unchaypi wañusqamanta kawsarichisaj.
Diosmanta sut'inchajkunaj qhelqasqankupi nin: Diosqa tukuyninkuman yachachenqa, nispa. Ajinaqa pikunachus Tata Diosta uyarispa yachaqakunku, chaykuna noqaman jamunku.
Mana pi runapis Tata Diosta rikorqachu, manachayqa Diosmanta jamojlla.
Noqataj kayta sut'ita niykichej: Pichus noqapi atinikojqa wiñay kawsayniyoj.
Noqamin kawsayta qoj t'anta kani.
Ñawpa tataykichejkuna maná nisqa t'antata ch'innejta jamushaspa mikhorqanku. Chaywanpis aswan qhepaman wañorqankupuni.
Noqarí janaj pachamanta urayk'amoj t'antamanta parlashaykichej. Pillapis chay t'antata mikhojtaj mana wañonqachu.
Noqamin janaj pachamanta urayk'amoj kawsayta qoj t'anta kani. Pillapis kay t'antamanta mikhojtaj wiñaypaj kawsanqa. Noqa qosaj, chay t'antaqa ukhuymin. Noqataj ukhuyta qospa wañusaj runakunaman wiñay kawsayta qonaypaj, nispa.
Jesús chayta nejtin, judiokunaj kurajninkukuna paykunapura siminakorqanku: Imaynatataj pay ukhunta mikhunanchejpaj qowasunmanri? nispa.
Chantá Jesús paykunata nillarqapuni: Kayta sut'ita niykichej: Manachus noqaj ukhuyta mikhunkichej, nitaj yawarniytapis ujyankichej chayqa, qankuna mana wiñay kawsayniyojchu kankichej.
Pillapis ukhuyta mikhoj, yawarniytataj ujyajrí wiñay kawsayniyojña, noqataj kay pachaj tukukuynin p'unchaypi payta wañusqamanta kawsarichisaj.
Ukhuypis, yawarniypis sumaj mikhuna jina, chaytaj mikhojman, ujyajman ima kawsayta qon.
Jinallataj pichus ukhuyta mikhoj, yawarniytataj ujyajqa, noqaman ujchasqa kawsan, noqataj payman ujchasqa kawsani.
Kachamuwaj Tatayqa kawsajmin, noqataj paynejta kawsani. Ajinallatataj noqata mikhuwajqa noqanejta kawsanqa.
Kaymá janaj pachamanta urayk'amoj t'antaqa, manataj, tataykichej mikhusqanku, chay maná nisqa t'anta jinallachu. Ñawpa tataykichejkunaqa chayta mikhuspapis wañorqanku. Kay t'antata mikhojrí wiñaypaj kawsanqa, nispa.
Chay tukuyta Jesús yachacherqa Cafarnaunpi kaj tantakuna wasipi.
Jesuspa parlasqanta uyarispa, yachachisqankunamanta ashkha nerqanku: Chay nisqanqa mana jap'ikunapaj jinachu. Pitaj payta kasuyta atinmanri? nispa.
Jesustajrí yachachisqankuna thutushasqankuta reparaspa, taporqa: Kay nisqayraykuchu saqerpariwaspa kutipuyta munashankichej?
Sichus Runaj Churinta rikuwajchej, maypichus karqa, chayman wicharishajta chayqa, imatataj yuyawajchejri?
Diospa Espiritullan wiñay kawsayta qon. Runarí atisqanta ruwashaspapis, mana ni imatapis tarinmanchu. Qankunaman nisqay simikunaqa Diospa Espiritunmanta jamun, kawsaytataj qon.
Chaywanpis qankunamanta wakin mana noqapi atinikuyta munankichejchu, nispa. Jesús chayta nerqa, imaraykuchus qallariymantapacha yacharqa pikunachus paypi mana atinikunankuta, jinallatataj pichus payta wasanchaspa, jap'ichinantapis.
Chantá Jesús nerqa: Chayrayku nerqaykichej: Manachus Tatay noqaman pusamusunkichejman chayqa, mana pipis noqaman jamuyta atinmanchu, nispa.
Chaymantapacha Jesuspa yachachisqankunamanta payta ashkha saqerparerqanku, manañataj paywanchu purerqanku.
Jinapi Jesús chunka iskayniyoj yachachisqankunata taporqa: Qankunapis ripuyta munallankichejtajchu? nispa.
Chantá Simón Pedro kuticherqa: Wiraqochi, pimantaj riyta atiykumanri? Qanpa parlasqaykeqa wiñay kawsayman pusawayku.
Noqaykoqa qan kawsaj Diospa Churin kasqaykita yachayku, jinallataj Diospa ajllasqan kasqaykitapis, nispa.
Jesustaj kuticherqa: Chunka iskayniyojta ajllarqaykichej. Chaywanpis qankunamanta ujniykichejqa Supaymin, nispa.
Chayta Jesús nisharqa Simonpa churin Judas Iscariotemanta, imaraykuchus pay Jesusta jap'ichinan karqa, chunka iskayniyoj yachachisqankunamanta ujnin kashaspapis.

Chay qhepata Jesusqa Galileapi purisharqa, manataj Judeapi puriyta munarqachu, imaraykuchus judiokunaj kurajninkukuna wañuchinankupaj payta mask'asharqanku.
Chaypacha judiokunaj Ch'ujlla Ruwana rayminkuman qayllaña kasharqa.
Jinapi Jesuspa wawqenkuna payta nerqanku: Kaymanta llojsispa, Judeaman riy, jaqaypi kaj yachachisqaykikunapis ruwasqaykita rikunankupaj.
Pillapis runaman rejsichikuyta munaspaqa, mana imatapis pakayllapi ruwanchu. Chayrayku imatachus ruwashanki, chaytaqa tukuypa rikunanta ruwamuy ari, nispa.
Wawqenkuna chayta nerqanku, imajtinchus paykunapis Jesuspi mana atinikorqankuchu.
Jesustajrí paykunata nerqa: Noqa pichus kasqayta rejsichikunaypaj p'unchay manaraj chayamunrajchu. Qankunapajrí ima pachallapis walejlla kashan.
Runakuna qankunata mana chejnikusunkichejchu. Noqatarí chejnikuwanku, imaraykuchus noqaqa ruwasqanku mana allinchu kasqanta sut'ita nipuni.
Qankuna raymiman rillaychej. Noqarí manaraj risajchu, imaraykuchus pichus kasqayta rejsichikunay p'unchay manaraj chayamunrajchu, nispa.
Chayta niytawantaj, Jesús Galileapi qhepakorqa.
Wawqenkuna raymiman risqankumanta qhepata, Jesuspis raymiman rillarqataj pakayllamanta, mana runawan rikuchikuspa.
Judiokunaj kurajninkukunatajrí raymipi Jesusta mask'aspa, tapurakorqanku: Maypitaj chay runa kashanri? nispa.
Runakunapis Jesusmanta tukuy imaymanata parlashallarqankutaj. Wakin nerqanku: Chay runaqa manchay k'acha, nispa. Wakintaj nerqanku: Mana, chay runaqa mana allinchu, imaraykuchus ashkha runata q'otiyashan, nispa.
Chaywanpis mana pipis Jesusmanta sut'ita parlasharqankuchu judiokunaj kurajninkukunata manchachikusqankurayku.
Khuskan raymi kashajtin, Jesús Temploman rerqa. Chantá Temploj pationpi yachachiyta qallarerqa.
Judiokunaj kurajninkukunataj t'ukuspa, nerqanku: Imaynamantataj kay runa Moisespa kamachisqankunamanta kay jinatapuni yachanri, mana noqanchejwan yachashaspallari? nispa.
Jesustaj kuticherqa: Kay yachachisqayqa mana noqajtachu, manachayqa kachamuwaj Diospata.
Pichus Diospa munasqanta ruwayta munajqa, yachachisqay Diosmantachus, chayrí noqallamantachus kasqanta yachanqa.
Pillapis pay kikinmanta parlajqa paylla runakunawan jatunpaj qhawachikuyta mask'an. Pichus kachamojninta jatunchayta munajrí cheqanta parlan, manataj llullakunchu.
Moisés qankunaman kamachisqakunata qosorqachej, icharí? Chaywanpis chay kamachisqakunata ni mayqenniykichej junt'ankichejchu. Chantá imaraykutaj wañuchiwayta munashankichejri? nispa.
Runakunatajrí kuticherqanku: Qan supayniyoj kanki. Pitaj wañuchisuyta munashanri? nispa.
Chantá Jesús paykunata nerqa: Noqaqa samarina p'unchaypi uj t'ukuna imata ruwarqani, qankunataj chayta rikuspa, manchayta t'ukorqankichej.
Chaywanpis Moisés circuncidakunaykichejta kamachisusqaykichejrayku samarina p'unchay kashajtinpis, qhari wawata circuncidankichej (Circuncidanaqa ñawpa tataykichejkunawan qallarerqa, manaraj Moisés kamachisqakunata qoshajtin).
Moisespa kamachisqanta mana p'akiyta munaspa, qankuna samarina p'unchay kashajtinpis, qhari wawata circuncidankichej. Jina chayqa, imaraykutaj noqapaj phiñakushankichej suchu runata samarina p'unchaypi puririchisqaymantari?
Ama qhawasqaykichejman jinallaqa niychejchu imachus allin, imatajchus mana allinchu kasqantaqa. Manachayqa cheqan kajman jina allinta unanchaychej chayta reparanaykichejpaj, nispa.
Chaypacha Jerusalenpi wakin tiyakojkuna nerqanku: Manachu kurajninchejkuna kay runata wañuchinankupaj mask'ashanku?
Rikuychej á. Tukuypa rikunanta parlashan, nitaj pipis imata nishanchu. Ichapis kurajninchejkuna yachankuña kay runa Diospa kachamusqan Cristo kasqanta.
Chaywanpis noqanchej pay maymantachus jamusqanta yachanchej. Diospa kachamusqan Cristo jamojtinrí, ni pi yachanqachu maymantachus jamusqanta, nispa.
Chayta Jesús uyarerqa Temploj pationpi yachachishaspa. Chantá jatunmanta parlaspa, nerqa: Qankuna noqata rejsiwasqaykichejta yuyankichejchu, maymantachus kasqaytapis? Jinapis noqaqa mana noqallamantachu jamuni. Pichus noqata kachamuwajqa cheqan kajllatapuni parlan, qankunataj payta mana rejsinkichejchu.
Noqarí paymanta jamusqayrayku payta rejsini, paytaj kachamuwarqa, nispa.
Chaymanta paykuna Jesusta jap'iyta munarqanku, manataj mayqenpis aterqachu, imaraykuchus manaraj jap'inanku p'unchay chayamusqarajchu.
Chaywanpis ashkha runa Jesuspi atinikorqanku. Paykunataj nerqanku: Dios kachamunan kashan, chay Cristo jamojtin, kay runamanta nisqa astawanrajchu runaj mana jayk'aj rikusqan t'ukunakunata ruwanman? nispa.
Fariseokunaqa uyarerqanku runakuna Jesusmanta ajinata chhichinakushasqankuta. Chayrayku paykuna, kuraj kaj sacerdotekuna ima Jesusta jap'inankupaj Templota qhawaj soldadokunata kacharqanku.
Jesustajrí nerqa: Qankunawanqa manaña unaytachu kasaj, manachayqa pichus kachamuwajman kutipusaj.
Qankuna mask'awankichej, manataj tariwankichejchu, imaraykuchus maypichus kasaj, chayman qankuna mana jamuyta atinkichejchu, nispa.
Chantá judiokunaj kurajninkukuna tapunakorqanku: Maymanpunitaj kay runa renqa, payta mana tarinanchejpajri? Llajta masinchejkuna waj suyupi kashanku, chaykunamanchu renqa? Ichapis mana judío kajkunaman yachachimonqa.
Imatataj niyta munan kay jinata nispari: Noqata mask'awankichej, manataj tariwankichejchu. Maypichus kasaj, chayman qankuna jamuyta mana atinkichejchu, nispari?
Chay raymi tukukuy jatun p'unchaypi Jesús sayariytawan, jatunmanta parlaspa, nerqa: Tukuy pichus yakumanta ch'akichikojqa noqaman jamuchun, noqataj ujyananpaj yakuta qosaj.
Pichus noqapi atinikojmantaqa, imaynatachus qhelqasqapi nin jina, paypa sonqonmanta kawsayta qoj yaku mayu jina phullchirenqa.
Chayta nispa, Jesús paypi atinikojkunamanta parlasharqa, pikunamanchus Dios Santo Espirituta qonan karqa, chaykunamanta. Chaywanpis Santo Espíritu manaraj jamusqachu, imajtinchus Jesús manaraj janaj pachaman kutipusqachu.
Chantá Jesuspa nisqanta uyarispa, wakin nerqanku: Cheqapuni kayqa, noqanchej Diosmanta chay sut'inchaj jamunanta suyasharqanchej, chaymin, nispa.
Wakintaj nerqanku: Kaypuni Diospa kachamusqan Cristo, nispa. Wajkunatajrí nerqanku: Galileamantachu Diospa kachamusqan Cristo jamunman?
Diospa Qhelqachisqanpi nin Cristoqa Davidpa ayllunpi paqarinanta, Davidpa llajtan Belenpi, nispa.
Chayrayku Jesusmanta parlaspa, runakuna t'aqanakorqanku.
Paykunamanta wakintaj Jesusta jap'iykuyta munarqanku. Chaywanpis mana pipis imanayta aterqachu.
Templota qhawaj soldadokuna, maypichus kuraj sacerdotekuna, chantá fariseokuna ima kasharqanku, chayman kuterqanku. Kurajkunataj taporqanku: Imaraykutaj chay runata jap'ispa mana apamorqankichejchuri? nispa.
Chantá Templota qhawaj soldadokuna kuticherqanku: Mana jayk'aj pipis chay runa jina parlarqachu, nispa.
Fariseokunarí Templota qhawajkunata nerqanku: Qankunapis chay runawan q'otiyachikullankichejtajchu?
Noqanchejpa kurajninchejkunamanta, chayrí fariseokunamanta kanmanchu pillapis paypi atinikojqa?
Jesusta qhatej kay runakunaqa Moisespa kamachisqanta mana yachankuchu. Chayrayku Diospa maldicisqan kanku, nispa.
Chantá fariseokunamanta Nicodemo, pichus Jesusta tuta watukoj risqa, chay nerqa:
Kamachisqaman jina, mana pillatapis juchachayta atisunmanchu manaraj payta uyarispaqa, nispa.
Chay nisqanmantatajrí fariseo masinkuna kuticherqanku: Qanpis Galileamantachu kanki? Diospa Qhelqachisqanta allinta qhaway ari, chantá qan yachanki: Mana jayk'ajpis Diosmanta sut'inchaj Galileamanta rikhurimunchu, nispa.
Chaymantataj sapa uj wasinkuman riraporqanku.

Jesusqa Olivos sutiyoj orqoman rerqa.
Q'ayantin sut'iyaytataj Temploj pationman Jesús kutirejtin, may chhika runa chayman tantakorqanku. Jesustaj tiyarikuspa, paykunaman yachacherqa.
Jinallapi Diospa kamachisqanmanta yachachejkuna, fariseokuna ima khuchichakushajta taripasqa warmita payman pusamorqanku. Chawpinkupi sayaykuchispataj, Jesusta nerqanku:
Yachachej Wiraqochi, kay warmita khuchichakushajta jap'iyku.
Moisespa kamachisqanpi nin kay jina warmita rumiwan ch'anqaykuspa wañuchinaykuta. Qanrí, chaymanta imá ninkitaj? nispa.
Chayta nerqanku, imatachus Jesús kutichinanta yachayta munaspa, chayman jina payta ch'ataykunankupaj. Jesustajrí k'umuykuspa, ruk'ananwan pampapi qhelqayta qallarerqa.
Anchatapuni payta tapojtinkutaj, sayarispa, paykunata nerqa: Mayqenchá qankunamanta mana juchayoj kankichej, chay ñawpajta kay warmita rumiwan ch'anqaykuchun, nispa.
Chayta niytawantaj, watejmanta k'umuykuspa, pampapi qhelqallarqapuni.
Chay warmita pusamojkunarí chayta uyariytawan, machu runakunamanta qallarispa, ujmanta uj riraporqanku. Jinataj Jesuslla qhepakorqa, warmitaj ñawpaqenpi sayasharqa.
Chantá Jesús sayarispa, warmita nerqa: Maytaj chay ch'ataykusojkunari? Manachu mayqenpis juchachasunku? nispa.
Warmitaj nerqa: Mana pipis, wiraqochíy, nispa. Jesustaj payta nerqa: Noqapis manallataj juchachaykichu. Kunanqa ripuy, amañataj ajinata juchallispa puriyñachu, nispa.
Jesús uj kutitawan parlallarqataj: Noqa tukuy runapaj k'anchay jina kani. Pillapis noqawan purejqa mana laqhapichu purenqa, aswanpis wiñay kawsayman pusaj k'anchaypi purenqa, nispa.
Chantá fariseokuna Jesusta nerqanku: Qanllamanta willakusqaykirayku nisqaykeqa mana jap'ikunapaj jinachu, nispa.
Jesustajrí paykunata kuticherqa: Noqa kikiymanta willasqayqa cheqapuni, imaraykuchus noqaqa maymantachus jamusqayta yachani, maymantajchus rishasqaytapis. Qankunarí mana chayta yachankichejchu.
Qankunaqa runaj yuyasqanman jinalla noqata juzgashawankichej. Noqatajrí mana pitapis juzganichu.
Chaywanpis sichus noqa juzgayman chayqa, maychus kajtapuni juzgayman, imaraykuchus mana sapallaychu juzgani. Aswanpis kachamuwaj Tataywan khuska juzgani.
Kamachisqa qhelqaykichejman jinaqa, iskay runachus kikillantapuni parlanku chayqa, nisqankoqa cheqamin, icharí?
Jina kajtenqa, noqa kikiymin noqamanta willaj kani, kachamuwaj Tataypis noqallamantataj willan, nispa.
Chantá Jesusta taporqanku: Tatayki maypitaj kashanri? nispa. Jesustaj kuticherqa: Qankunaqa mana noqata rejsiwankichejchu, nitaj Tataytapis. Sichus noqata rejsiwankichejman chayqa, Tataytapis rejsillawajchejtaj, nispa.
Jesús chayta nerqa Temploj pationpi ofrendata churana cheqanejpi yachachishaspa. Chaywanpis mana pipis payta jap'icherqachu, imaraykuchus pichus pay kasqanta rejsichikunan p'unchay manaraj chayamusqachu.
Jesús uj kutitawan nillarqataj: Noqa ripusaj, qankunataj mask'awankichej. Chaywanpis juchaykichej patapi wañunkichej. Chayrayku maymanchus rishani, chayman qankuna mana riyta atinkichejchu, nispa.
Judiokunaj kurajninkukunataj tapunakorqanku: Pay kikinchu wañuchikonqa? Chayraykuchu nishawanchej: Maymanchus rishani, chayman qankuna mana riyta atiwajchejchu, nispa?
Jesusrí paykunata nerqa: Qankunaqa kaymanta kankichej, noqatajrí patamanta kani. Qankunaqa kay pachamanta kankichej, noqarí mana kay pachamantachu kani.
Chayrayku nerqaykichej juchaykichej patapi wañunaykichejta. Noqa pichus kasqayta willarqaykichej. Willasqayta manachus jap'ikunkichej chayrí, juchaykichej patapi wañunkichej, nispa.
Chaypacha paykuna taporqanku: Pipunitaj qan kankiri? nispa. Jesustaj kuticherqa: Pichus kasqayta qallariymantapachaña willarqaykichej.
Qankunamanta ashkhata parlanay kashan, jinataj juzganay. Chaywanpis noqata Kachamuwajqa cheqanta parlan, noqataj paymanta uyarisqallayta runakunaman willani, nispa.
Chayta uyarejkuna mana entiendeyta aterqankuchu Jesusqa Tata Diosmanta parlashasqanta.
Chayrayku Jesús paykunata nerqa: Maypachachus Runaj Churinta cruzman chakataspa sayarichinkichej, chaypacha noqa pichus kasqayta yachankichej. Yachallankichejtaj mana imatapis sapallaymanta ruwasqayta. Jinallatataj yachankichej Tata Diospa yachachisqallanta parlasqayta.
Kachamuwaj Tatayqa noqawan kashan, paytaj mana sapayta saqerpariwanchu, imaraykuchus paypa munasqanta ruwani, nispa.
Jesús chay tukuyta nisqantawan, ashkha runa paypi atinikorqanku.
Chantá Jesús paypi atinikoj runakunata nerqa: Nisqaytachus kasunkichej chayqa, cheqapuni yachachisqaykuna kankichej.
Jinataj Diosmanta cheqa kajta yachasqaykichejqa cheqatapuni kacharichisonqachej, nispa.
Chay runakunataj kuticherqanku: Noqaykoqa Abrahampa mirayninmanta kayku, manataj jayk'ajpis pejpa wata runanchu karqayku. Imaraykutaj nishanki kacharichisqa kanaykutari? nispa.
Jesustaj paykunata nerqa: Kayta sut'ita niykichej: Pichus juchallikojqa juchaj wata runanmin.
Wata runaqa patronpa wasinpi mana wiñaypajchu qhepakonqa. Wasiyojpa churinrí wiñaypaj chay ayllumanta kanqa.
Chayrayku Churichus juchaykichejmanta kacharichisonqachej chayqa, cheqapuni kacharichisqa kankichej.
Noqa yachani Abrahampa mirayninmanta kasqaykichejta. Chaywanpis qankuna wañuchiwayta munashankichej, nisqayta mana jap'ikusqaykichejrayku.
Noqaqa Tata Diosniywan kashaspa imatachus rikusqayta willaykichej. Qankunatajrí imatachus tataykichej yachachisorqachej, chayta ruwashankichej, nispa.
Chantá paykuna kuticherqanku: Noqaykoj tataykoqa Abrahammin, nispa. Jesustajrí paykunata nerqa: Abrahampa wawankunapunichus kawajchej chayqa, paypa ruwasqanta ruwawajchej.
Chaywanpis noqarí Diosmanta uyarisqay cheqa kajta qankunaman willajtiypis, qankuna chay cheqa kajta nisqayrayku wañuchiyta munawankichej. Abraham mana jayk'ajpis ajinata ruwarqachu.
Qankunarí tataykichej jinallataj ruwashankichej, nispa. Paykunataj nerqanku: Mana noqaykoqa k'ipa wawachu kayku. Uj Tatayojlla kayku, chaytaj Diosmin, nispa.
Chantá Jesús nerqa: Cheqapunichus Tata Diosniykichej kanman chayqa, noqata munakuwankichejman, imaraykuchus noqaqa Diosmanta jamuni, manataj noqallamantachu, manachayqa Dios kachamuwarqa.
Imaraykutaj parlasqayta umaykichejpi mana jap'iyta atinkichejchuri? Imaraykuchus parlasqaytaqa ni uyariyllatapis munankichejchu.
Qankunaj tataykichejqa Kuraj Supaymin, qankunataj paypa munasqallanta ruwayta munankichej. Payqa qallariymantapacha runa wañuchipuni, cheqa kajtataj mana uyariyta munanchu. Cheqa kajqa manallataj sonqonpi kanchu. Llullakuspaqa, llulla kasqanman jinapuni parlan, imaraykuchus payqa llulla, llullakuyta rikhurichejtaj.
Chayrayku noqa cheqata parlashajtiypis, mana noqapi atinikuyta munankichejchu.
Mayqenniykichejtaj juchayoj kasqayta sut'inchawankichejmanri? Ni pi. Jina kajtin, cheqatachus parlani chayqa, imaraykutaj nisqayta mana jap'ikunkichejchuri?
Diospata kajkunaqa paypa nisqanta tukuy sonqo uyarinku. Qankunatajrí mana uyariyta munankichejchu, imaraykuchus mana Diospa wawanchu kankichej, nispa.
Chaymanta chay judiokuna kuticherqanku: Noqaykoqa cheqanta niyku, qanqa Samariamanta, supayniyojtaj kasqaykita, nispa.
Jesustajrí kuticherqa: Mana supayniyojchu kani, aswanpis Tatayta jatunchani. Qankunatajrí pisipaj qhawawankichej.
Mana noqaqa jatunchasqa kaytachu mask'akushani. Wajmari jatunchasqa kanayta mask'ashan, paytaj juzganqa.
Sut'ita niykichej: Pillapis nisqayta kasojqa mana jayk'ajpis wañonqachu, nispa.
Chantá chay judiokuna Jesusta nerqanku: Kunan sut'ita yachayku supayniyojpuni kasqaykita. Abraham wañorqa, jinallataj Diosmanta ñawpa sut'inchajkunapis, qantaj nishanki: Nisqayta kasojqa mana jayk'ajpis wañonqachu, nispa.
Yuyankichu ñawpa tatayku Abrahammanta aswan kuraj kasqaykita? Pay wañorqa, Diosmanta sut'inchajkunapis wañullarqankutaj. Pi kasqaykitataj qan yuyakunkiri? nispa.
Chantá Jesús nerqa: Noqachus jatunchakuyman chayqa, jatunchakusqay qhasilla kanman. Tatayqa, pitachus ninkichej Diosniykichej kasqanta, paymin noqata jatunchawan.
Qankuna mana payta rejsinkichejchu, noqatajrí payta rejsini. Noqachus niyman: Mana rejsinichu, nispa chayqa, qankuna jina llulla kayman. Noqarí payta rejsini, nisqantataj junt'ani.
Ñawpa tataykichej Abrahamtaj noqa jamunaymanta yachaspa, kusikorqa. Ajinata payqa kay p'unchayta ñawinwanpis rikushanman jina manchayta kusikorqa, nispa.
Judiokunataj Jesusta nerqanku: Manaraj phishqa chunka watayojpischu kashanki, chaychu Abrahamta rejsiwaj karqa? nispa.
Jesustaj paykunata nerqa: Kayta sut'ita niykichej: Manaraj Abraham kashajtin, NOQA KANI, nispa.
Chaymanta judiokunaqa Jesusta ch'anqaykunankupaj rumita oqharikorqanku. Paytajrí paykunaj chawpinkuta rispa, Temploj pationmanta llojsiporqa.

Chantá Jesús chaymanta llojsimuspa, uj runata rikorqa. Chay runa paqarisqanmantapacha ñawsa karqa.
Jinapi Jesuspa yachachisqankuna payta taporqanku: Yachachej Wiraqochi, imajtintaj kay runa ñawsa paqarinman karqari? Tatan mamanchu juchallerqanku, chayrí paychu? nispa.
Chantá Jesús kuticherqa: Mana paypa juchanraykuchu, nitaj tatan mamanpa juchankuraykuchu kay runa ñawsa paqarerqa. Manachayqa pay ajina paqarerqa paypi Dios atiyninwan imatachus ruwananta rikunaykichejpaj.
P'unchayllaraj kashajtin, Kachamuwajniypa ruwananta ruwananchejpuni tiyan. Laqhayaykojtinñarí, mana pipis imatapis ruwayta atinñachu.
Kay pachapi kanaykamaqa noqamin runakunapaj k'anchay jina kani, nispa.
Chayta niytawan, Jesusqa thoqayninwan uj chhika t'uruta ruwaspa, ñawsa runaj ñawinman lluch'iykorqa.
Chantá payta nerqa: Kunanqa rispa, Siloé nisqa estanquepi mayllakamuy, nispa (Siloé “kachasqa” niyta munan). Ñawsa runataj rispa, mayllakamorqa, chantá rikushaj wasinman kutiporqa.
Chayrayku wasin qayllapi tiyakojkuna, jinataj tukuy payta rejsejkuna ima tapunakorqanku: Manachu kayqa, pichus tiyakuspa mañakoj karqa, chay runa? nispa.
Wakinkuna nerqanku: Arí, paypuni, nispa. Wakintaj nerqanku: Mana paychu, nispa. Wakinkunataj nerqanku: Payman rijch'akun, nispa. Paytajrí nerqa: Arí, noqapuni kani, nispa.
Jinapi payta taporqanku: Imaynamantataj rikuyta aterqankiri? nispa.
Paytaj kuticherqa: Jesús sutiyoj chay runa t'uruta ruwaspa, ñawiyman lluch'iykuwarqa, niwarqataj: Siloeman rispa, mayllakamuy, nispa. Noqataj rispa, mayllakamorqani, chantá chay kikinpachataj rikuyta aterqani, nispa.
Chantá taporqanku: Maypitaj chay runa kashanri? nispa. Paytaj kuticherqa: Mana yachanichu, nispa.
Chantá ñawsa karqa, chay runaj wasi masinkuna payta fariseokunaman pusarqanku.
Maypachachus Jesús t'uruta ruwaspa, ñawsa runaj ñawinta qhawarichisqa chaypacha, samarina p'unchay karqa.
Fariseokunapis ujtawan, pichus ñawsa karqa, chay runata tapullarqankutaj imaynamantachus ñawin rikuyta atisqanta. Paytaj kuticherqa: Chay runa t'uruwan ñawiyman lluch'iykuwarqa, chantá mayllakamorqani, kunantaj rikuni, nispa.
Chaypacha wakin fariseokuna nerqanku: Chayta ruwaj runataqa mana Dioschu kachamunman, imaraykuchus pay samarina p'unchayta mana respetanchu, nispa. Wakintajrí nisharqanku: Imaynatataj juchasapa runa chay jina t'ukunata ruwanmanri? nispa. Ajinata paykunaqa ujtataj ujtataj parlasharqanku.
Chantá paykuna, pichus ñawsa karqa, chay runata ujtawan taporqanku: Qanrí, ima ninkitaj, pichus ñawiykita qhawaricherqa, chay runamantari? nispa. Paytaj nerqa: Noqa nini Diosmanta sut'inchaj kasqanta, nispa.
Chaywanpis judiokunaj kurajninkukuna mana creerqankuchu chay runa ñawpajta ñawsa kasqanta, chantá imaynamantachus qhawarisqanta ima. Chayrayku tatanta, mamantawan wajyacherqanku.
Jamojtinkutaj, paykunata taporqanku: Kaychu wawaykichej? Cheqachu paqarisqanmantapacha ñawsa karqa? Jina chayqa, imaynamantataj kunan rikuyta atinri? nispa.
Tatan mamantaj kuticherqanku: Arí, payqa wawayku, ñawsataj paqarerqa.
Chaywanpis mana yachaykuchu imaynamantachus qhawayta atisqanta, nitaj pichus ñawinta kicharisqantapis. Payqa yuyayniyojña. Chayrayku payta tapuychej, paytaj willasonqachej, nispa.
Ajinata chay runaj tatan maman nerqanku judiokunaj kurajninkukunata manchachikuspa, imaraykuchus kurajkunaqa tantakunanku wasimanta wijch'unankuta parlanakusqanku, pillapis Jesusta Diospa kachamusqan Cristo, nispa nejkunata.
Chayrayku ñawsa runaj tatan maman nisqanku: Payqa yuyayninpiña, payta tapuychej, nispa.
Chantá judiokunaj kurajninkukuna, pichus ñawsa karqa, chay runata ujtawan wajyaspa, nerqanku: Diospa ñawpaqenpi cheqanta parlay. Noqayku yachayku chay runaqa juchasapa kasqanta, nispa.
Paytajrí kuticherqa: Noqaqa juchasapachus manachus kasqanta mana yachanichu. Jinapis kayta yachani: Ñawpajta ñawsa karqani, kunantaj rikuyta atiniña, nispa.
Jinapi judiokunaj kurajninkukuna ujtawan tapullarqankutaj: Imanasorqataj chay runari? Imaynatataj qhawarichisorqari? nispa.
Chantá ñawsa karqa, chay runa kuticherqa: Willarqaykichejña, qankunataj mana uyariwayta munankichejchu. Imapajtaj ujtawan willanayta munankichejri? Qankunapis yachachisqankunamanchu tukupuyta munashallankichejtaj? nispa.
Ajinata nisqanrayku, kurajkunaqa payta turiyarqanku: Qanmá chay runaj yachachisqan kanki. Noqaykurí Moisespa yachachisqan kayku.
Noqayku yachayku Diosqa Moisesman parlasqanta. Chaywanpis chay runa maymantachus kasqanta mana yachaykuchu, nispa.
Chantá manaña ñawsachu karqa, chay runa nerqa: Qankuna maymantachus chay runa kasqanta mana yachasqaykichejqa t'ukuna. Chaywanpis pay noqaj ñawiyta qhawaricherqa.
Tukuy yachanchej Diosqa juchasapakunata mana uyarisqanta. Aswanpis pikunachus Diosta may jatun respetowan qhawanku, chantá munasqantataj ruwanku, chaykunallata Dios uyarin.
Mana jayk'ajpis uyarikorqachu ñawsapuni paqarejpa ñawinta pipis qhawarichisqan.
Manachus chay runa Diospa kachamusqan kanman chayqa, mana imatapis ruwayta atinmanchu, nispa.
Judiokunaj kurajninkukunatajrí kuticherqanku: Qanmá paqarisqaykimantapacha juchasapa kanki. Qanchu noqaykuman yachachiwasqayku? nispa. Chantá tantakuna wasimanta payta wijch'orqanku.
Chantá Jesús uyarerqa judiokunaj kurajninkukunaqa chay runata tantakuna wasimanta wijch'usqankuta. Taripaytawantaj, payta taporqa: Runaj Churinpi atinikunkichu? nispa.
Chay runataj kuticherqa: Wiraqochíy, pichus kasqanta willaway, paypi atinikunaypaj, nispa.
Jesustaj kuticherqa: Ñapis payta rikunkiña. Noqa kani, piwanchus parlashanki, chay, nispa.
Chantá chay runa nerqa: Tukuyta Kamachej, qanpi atinikuni, nispa. Chantá Jesuspa ñawpaqenpi qonqoriykukuspa, payta yupaycharqa.
Jesustaj nerqa: Noqaqa kay pachaman juzganaypaj jamorqani: Ñawsakunata qhawarichinaypaj, rikushasqankuta yuyajkunatataj ñawsa kashasqankuta sut'inchanaypaj, nispa.
Chantá Jesuswan kasharqanku, chay fariseokunamanta wakin chayta uyarispa, nerqanku: Ajinata nispa, niytachu munanki noqaykupis ñawsallataj kashasqaykuta? nispa.
Jesustaj kuticherqa: Ñawsachus kawajchej chayqa, mana juchayojchu kawajchej. Chaywanpis: Rikuyku, nispa nisqaykichejrayku juchayojpuni kankichej, nispa.

Jesús nillarqataj: Kayta sut'ita niykichej: Pichus oveja kanchaman mana punkunta yaykuspa, perqanta wasaykoj, chay runaqa suwa.
Pichus oveja kanchaman punkunta yaykojrí, chaymá michejqa.
Oveja kanchata qhawajqa chay michej yaykunanpaj punkuta kicharin. Ovejakunataj michejpa kunkanta rejsinku, paytaj sapa ujta sutinkumanta wajyaspa, kanchamanta orqhon.
Chaymantataj michejqa tukuy ovejankunata orqhospa, paykunaj ñawpaqenta rin, ovejankunataj kunkanta rejsispa, qhepanta rinku.
Mana rejsisqatarí mana qhatinkuchu, manachayqa paymanta ayqenku, wajpa kunkanta mana rejsisqankurayku, nispa.
Chay rijch'anachinata willaspa, Jesús paykunaman yachachiyta munarqa. Paykunatajrí imatachus niyta munashasqanta mana entiendeyta aterqankuchu.
Chayrayku Jesús uj kutitawan chay runakunata nerqa: Sut'ita niykichej: Noqaqa oveja kanchaman yaykuna punku jina kani.
Pikunachus noqamanta ñawpajta jamorqanku, chaykunaqa suwa karqanku, ovejakunataj paykunata mana uyarerqankuchu.
Noqarí punku jina kani. Noqanejta yaykojqa qhespichisqa kanqa, mana pej ima nisqantaj yaykuyta, llojsiyta atenqa, chantá sumaj mikhunata tarenqa.
Suwaqa ovejakunata suwanallanpaj jamun, wañuchinanpaj, tukuchinanpaj ima. Noqarí ovejakuna kawsanankupaj jamuni, chay qosqay kawsaytaj may sumaj kawsay kanqa.
Noqa sumaj michej jina kani. Sumaj michejqa ovejankunarayku wañunatapis mana manchachikunchu.
Chaywanpis qolqeraykulla michejqa phiña animal jamushasqanta rikuspa, ovejakunata saqerparispa ayqerikapun, ovejakuna mana paypatachu kasqanrayku. Phiña animaltaj ovejakunata jap'iraspa, ch'eqerachin.
Chay runa ayqerikapun, imajtinchus paypajqa qolqe aswan, manataj ovejakunachu.
Noqarí sumaj michej jina kani. Ovejaykunata rejsini, paykunataj noqata rejsiwanku.
Imaynatachus Tata Diosniy rejsiwan, ajinallatataj noqapis payta rejsini. Chantá ovejaykunata qhespichinayrayku noqa wañusaj.
Waj ovejaykunapis tiyapullawantaj, mana kay tropamanta kajkuna. Noqataj chay ovejakunatapis pusamunallaytaj tiyan. Paykunata wajyajtiy, uyariwanqanku, chantá tukuy ovejaykuna uj tropalla kanqanku, uj k'ata michejniyojtaj.
Chayraykumin Tata Diosqa munakuwan, imaraykuchus ovejaykunarayku wañunaypaj noqa kikiy munaspa jaywaykukusaj. Chantá wañusqamanta watej kawsarimullasajtaj.
Mana pipis mana munajta wañuchiwanmanchu. Aswanpis noqa munasqayrayku wañusaj. Noqaqa wañuchisqa kanaypaj jaywaykukuyta atini, atillanitaj watejmanta kawsarimuytapis. Ajinata ruwanayta Tatay kamachiwarqa, nispa.
Chantá chay judiokuna Jesuspa nisqanta uyarisqankurayku ujtawan paykunapura churanakuspa t'aqanakorqanku.
Paykunamanta wakin nerqanku: Kay runaqa supayniyoj, manataj paypichu kashan. Imapajñataj kasuta ruwankichejri? nispa.
Wakinkunarí nerqanku: Supayniyoj runaqa mana kay jinata parlanmanchu. Chantá Supayqa ñawsakunaj ñawinta kichariyta atinmanchu? nispa.
Chaypacha chiri tiempoña karqa. Jerusalenpitaj Templo Diosman jaywasqa kasqanmanta yuyarikuna raymita ruwasharqanku.
Chaypacha Jesús Temploj pationpi Salomonpa corredornin nisqapi purisharqa.
Jinapi runakuna payta muyuykuspa, nerqanku: Mayk'ajkamataj iskayrayachiwasqaykuri? Sichus Diospa kachamusqan Cristo kanki chayqa, sut'ita willawayku ari, nispa.
Jesustaj kuticherqa: Willarqaykichejña, qankunataj nisqayta llullapaj jap'inkichej. Tataypa sutinpi t'ukuna imakunata ruwasqaypis sut'inta yachayta qosunkichej pichus noqa kasqayta.
Qankunatajrí nisqayta mana jap'ikuyta munankichejchu, imaraykuchus mana oveja tropaymantachu kankichej.
Noqaqa ovejaykunata rejsini, paykunataj parlasqayta rejsinku, kasuwaspataj, qhepayta jamunku.
Noqaqa paykunaman wiñay kawsayta qoni, manataj jayk'ajpis chinkanqankuchu. Makiymantataj paykunata mana pipis qhechuwayta atenqachu.
Chay ovejakunata qowaj Tatayqa tukuymanta astawan atiyniyoj. Chayrayku paypa makinmanta mana pipis paykunata qhechuyta atinmanchu.
Noqawan, Tata Dioswanqa ujlla kayku, nispa.
Chantá judiokunaj kurajninkukuna Jesusta ch'anqaykunankupaj ujtawan rumita oqharikorqanku.
Chayta rikusparí, Jesús paykunata nerqa: Noqaqa Tataypa qowasqan atiywan sumaj ruwaykunata ruwarqani qankuna rikunaykichejpaj. Chaykunata ruwasqaymanta mayqenmantataj rumiwan ch'anqaykuyta munashawankichejri? nispa.
Judiokunataj kuticherqanku: Mana qan allin kajta ruwasqaykimantachu ch'anqaykusqayku, manachayqa Diospa contranta parlasqaykimanta. Qanqa runalla kashaspa, Dios kasqaykita ninki, nispa.
Chantá Jesús kuticherqa: Kamachisqa qhelqaykichejpi nin: Noqa nini dioskuna kasqaykichejta, nispa.
Diospa Qhelqachisqanqa cheqanta nin, ichari? Diosqa chay runakunata dioskuna, nispa suticharqa, pikunachus chaypacha Diospa parlasqanta uyarisqanku, chaykunata.
Sichus Tata Dios ajllawaspa noqata kay pachaman kachamuwarqa chayqa, imaraykutaj qankuna ninkichej, noqa Diospa Churin kani, nispa, Diospa contranta rimasqaytari?
Sichus Tataypa ruwasqanta noqa mana ruwashanichu chayqa, ama noqapi atinikuychejchu.
Sichus Tataypa ruwananta ruwani chayrí, amapis noqapi atinikuychejchu. Aswanpis t'ukuna ruwasqallayta cheqapuni kasqanta creeychej. Ajinamanta sut'ita yachankichej Tata Dioswan, chantá noqawan ima ujlla kasqaykuta, nispa.
Jesús chayta nisqanrayku, chay runakuna ujtawan Jesusta jap'iytapuni munarqanku. Paytajrí qayllankumanta chinkarerqa.
Chaymantataj Jesús uj kutitawan Jordán mayu chimpaman rerqa, maypichus ñawpajta Juan bautizasqa, chaynejman. Chaypitaj qhepakorqa.
Chantá ashkha runa payman rispa, ujkuna ujkuna ninakorqanku: Cheqapuni Bautizaj Juanqa mana runaj mana jayk'aj rikusqan ima t'ukunatapis ruwarqachu. Chaywanpis Jesusmanta tukuy nisqanqa cheqapuni kasqa, nispa.
Chaypitaj ashkha runa Jesuspi atinikorqanku.

Uj runa, Lázaro sutiyoj onqosqa kasharqa. Paywan, panankuna Mariawan, Martawan ima Betaniamanta karqanku.
Aswan qhepanejman Lázaroj panan Mariaqa Tukuyta Kamachej Jesuspa chakinta sumajta q'apashaj jawinawan jawisqa, chantá chujchanwan ch'akichisqa. Chay Lazaromin onqosqa karqa.
Jinapitaj Lázaroj panankunaqa Jesusman willacherqanku: Wiraqochi Jesús, munasqa kawsaqeyki onqosqa kashan, nispa.
Chantá Jesús chayta uyarispa, yachachisqankunata nerqa: Chay onqoyqa mana wañunanpajchu, manachayqa Dios jatunchasqa kananpaj. Chay onqoynejta noqa Diospa Churinpis jatunchasqallataj kasaj, nispa.
Jesusqa Martata, ñañanta, chantá Lazarotapis mayta munakorqa.
Jinapis Lázaro onqosqa kasqanta yachaspa, Jesús maypichus kasharqa, chaypi iskay p'unchaytawanraj qheparikorqa.
Chaymantataj yachachisqankunata nerqa: Jaku, Judeaman uj kutitawan rinachej, nispa.
Yachachisqankunarí nerqanku: Yachachej Wiraqochi, qaninpalla chaypi tiyakojkuna rumiwan ch'anqaykusuyta munarqanku. Ujtawanchu jaqayman riyta munashallankitaj? nispa.
Jesustaj paykunata nerqa: Manachu uj p'unchayqa chunka iskayniyoj phaniyoj? P'unchaypi purejqa mana misk'anchu, imaraykuchus kay pachaj k'anchayninta rikun.
Tutan purejrí misk'an, k'anchay mana kasqanrayku, nispa.
Chayta niytawantaj, Jesús yachachisqankunaman nillarqataj: Lázaro kawsaqenchejqa puñushan, noqataj payta rijch'arichimoj risaj, nispa.
Chantá Jesuspa yachachisqankuna nerqanku: Wiraqochi, puñushallanchus chayqa, walejyaponqachá, nispa.
Jesús chayta nisqa Lázaro wañusqanmanta, yachachisqankunatajrí Lázaro puñushasqanmanta parlashasqanta yuyarqanku.
Chaymanta Jesús sut'incharqa: Lazaroqa wañupun.
Noqarí chaypi mana kasqaymanta kusikuni, imaraykuchus chayqa allinniykichejpaj kanqa, qankuna astawan noqapi atinikunaykichejpaj. Jaku, payta watukamoj rina, nispa.
Jinapi Tomás, pichus Dídimo sutiwan rejsisqallataj karqa chay, yachakoj masinkunata nerqa: Noqanchejpis rinallataj, Jesuswan khuska wañunanchejpaj, nispa.
Jesús Betaniaman chayajtin, Lázaro tawa p'unchaytaña p'ampasqa kasqanta willarqanku.
Betania llajtaqa Jerusalenmanta kinsa kilometropi jinalla karqa.
Chayrayku ashkha runa Martata, Mariatawan ima watukoj jamusqanku, turanku wañupusqanmanta paykunata sonqochayta munaspa.
Jinapi Martaqa Jesús chayamushasqantaña yachaytawan, payta taripaj llojserqa. Mariatajrí wasillapi qhepakorqa.
Jesusta taripaspa, Marta nerqa: Tukuyta Kamachej Jesús, kaypichus kawaj karqa chayqa, turay mana wañupunmanchu karqa.
Chaywanpis noqa yachani, imatachus Diosmanta mañakunki, chayta pay qosunanta, nispa.
Chantá Jesús payman kuticherqa: Turayki kawsarimonqa, nispa.
Martataj nerqa: Arí, kay pachaj tukukunan p'unchaypi kawsarimunanta yachani, mayk'ajchus wañusqakuna watejmanta kawsarimonqanku, chaypacha, nispa.
Jesustajrí payta nerqa: Noqamin wañusqakunata kawsarichej kani, kawsayta qojtaj. Pichus noqapi atinikojqa, wañuchunpis kawsanqa.
Pillapis kawsashaspa noqapi atinikojtaj mana jayk'aj wañonqachu. Chay nisqayta jap'ikunkichu? nispa.
Chantá Marta nerqa: Arí, Tukuyta Kamachej Jesús, noqa tukuy sonqo yachani qanqa Diospa Churin kasqaykita, pitachus Dios kay pachaman kachamunan karqa, chay Cristo, nispa.
Chayta niytawan, Martaqa María ñañanta wajyaj rerqa. Chantá sapallanta Mariata nerqa: Yachachej kaypiña kashan, wajyashasunki, nispa.
Mariataj chayta uyariytawankama, usqhayta sayarispa, Jesusta taripaj rerqa.
Jesús manaraj llajtaman yaykusqachu, manachayqa maypichus Marta taripasqa, chayllapiraj kasharqa.
Jinapi pikunachus wasipi Mariata sonqochaspa kasharqanku, chay judiokuna payta usqhayllata llojsishajta rikuspa, nerqanku: Panteonman waqaj rishan, nispa. Qhepantataj rerqanku.
Chantá Mariaqa, maypichus Jesús kasharqa, chayman chayarqa. Payta rikuytawantaj, ñawpaqenman qonqoriykukuspa, nerqa: Tukuyta Kamachej Jesús, qanchus kaypi kawaj karqa chayqa, turay mana wañunmanchu karqa, nispa.
Chaypacha Jesús Mariata, jinataj paywan jamoj runakunatapis waqajta rikuspa, sonqon nanarqa, llakikorqataj.
Jinaspataj, paykunata taporqa: Maypitaj Lazarota p'amparqankichej? nispa. Paykunataj nerqanku: Wiraqochi, jamuy ari, rikunki, nispa.
Jinapi Jesús waqarikorqa.
Chayta rikuspataj, chay runakuna nerqanku: Qhawariychej má, Lazarota anchatapuni munakusqa, nispa.
Wakinkunatajrí nisharqanku: Kay runaqa ñawsaj ñawinta qhawaricherqa. Chaychu Lázaro ama wañunanpaj mana imatapis ruwayta atinman karqa? nispa.
Jesús sonqon nanasqallaraj kashaspa, maypichus Lázaro p'ampasqa kasharqa, chayman qayllarqa. Chay aya p'ampanaqa chhankapi ruwasqa karqa, jatun rumiwan wisq'asqataj.
Chantá Jesús nerqa: Chay rumita ithirichiychej, nispa. Martataj nerqa: Tukuyta Kamachej Jesús, ayaqa tawa p'unchayña p'ampasqa, asnashanñachá, nispa.
Jesustajrí payta nerqa: Manachu nerqayki, sichus noqapi atinikunki chayqa, Diospa atiynin imaynapunichus kasqanta rikunaykita? nispa.
Chantá rumita tanqarqanku. Jesustaj patata qhawaspa, nerqa: Tatáy, uyariwasqaykimanta pachis niyki.
Noqa yachani qanqa uyariwasqaykitapuni. Chaywanpis kaypi kashaj runakunaj allinninkurayku jatunmanta parlaspa kayta nishani, qan kachamuwasqaykita jap'ikunankupaj, nispa.
Jinata niytawantaj, Jesús sinch'ita qhaparerqa: Lázaro, chaymanta llojsimuy, nispa.
Jinallapi Lázaro aya p'ampanamanta llojsimorqa, makin, chakin mayt'usqa, uyantaj qhatasqa. Jesustaj chaypi kajkunata nerqa: Payta phaskaraychej purinanpaj, nispa.
Chaypacha Mariata watukoj runakunamanta Jesuspi ashkha atinikorqanku, imaynatachus Lazarota wañusqamanta kawsarichisqanta rikuspa.
Wakin runakunarí fariseokunaman rispa, Jesuspa ruwasqanmanta willamorqanku.
Chantá kuraj sacerdotekuna, fariseokuna ima Jatun Juntapi tantakuspa, nerqanku: Imatataj kay runawan ruwasunri? Payqa runaj mana jayk'aj rikusqan ashkha t'ukuna imakunata ruwashan.
Jinata ruwajtachus saqellasun chayqa, tumpamantawan tukuy runa payman kutirikonqanku. Romamanta soldadokunataj jamuspa, kay Templonchejta, chantá suyunchejta ima chinkachenqanku, nispa.
Jinapi paykunamanta ujnin Caifás sutiyoj, pichus chay watapi kuraj kaj sacerdote karqa, chay nerqa: Qankuna mana imatapis yachankichejchu.
Manallataj imatapis allinta reparankichejchu. Noqanchejpajqa allin kanman uj runalla tukuyninchejrayku wañunan, tukuy suyunchej chinkachisqa kananmanta nisqaqa, nispa.
Caifás mana payllamantachu chayta nerqa. Manachayqa chay watapi kuraj kaj sacerdote kasqanrayku, Dios paynejta sut'incharqa Jesús tukuy judiokunarayku wañunanta.
Jesusrí mana judiokunallatachu qhespichinanrayku wañunan karqa, manachayqa Diospa wawankuna tukuynejpi ch'eqerasqa kajkunata tantananpaj.
Ajinaqa chay p'unchaymantapacha judiokunaj kurajninkukuna Jesusta wañuchinankupaj parlanakorqanku.
Chayrayku Jesusqa judiokuna ukhupi manaña sut'itachu purerqa. Aswanpis Judea jap'iymanta llojsispa, ch'innej qayllapi Efraín llajtaman riporqa, chaypitaj yachachisqankunawan qhepakorqa.
Chaypacha judiokunaj Pascua rayminkuman qayllallaña kasharqa. Chayrayku ashkha runa tukuynejmanta Jerusalenman chayamorqanku Diospa ñawpaqenpi llimphuchakunankupaj, manaraj Pascua raymi kashajtin.
Chantá Jesusta mask'arqanku, Templo chaynejpi kashaspataj, paykunapura ninakorqanku: Ima ninkichejtaj qankuna? Jesús Pascua raymiman jamunmanchu, manachu? nispa.
Chaywanpis kuraj sacerdotekuna, chantá fariseokuna ima kamacherqanku, pillapis Jesús maypichus kashasqanta yachanman chayqa, paykunaman willanankuta, payta jap'ispa wisq'aykunankupaj.

Pascua raymipaj sojta p'unchayraj kashajtin, Jesús Betaniaman rerqa. Chaypi Lázaro tiyakorqa, pitachus Jesús wañusqamanta kawsarichisqa, chay.
Chantá Lázaroj wasinpi jatun mikhuyta Jesuspaj wayk'orqanku. Martaqa mikhunata jaywarasharqa, Lazarotaj jamojkunawan khuska Jesuswan mikhusharqa.
Chaymantaj María nardomanta ruwasqa sumaj jawinata apamorqa. Apamusqan jawinaqa khuskan litro jina karqa, ashkha precioyojtaj. Chantá Mariaqa Jesuspa chakinta chaywan jawerqa, chujchanwantaj ch'akicherqa. Chay jawinaj sumaj q'apasqantaj wasiman junt'aykorqa.
Chantá Jesuspa yachachisqakunamanta ujnin, Judas Iscariote, pichus Jesusta wasanchaspa jap'ichinan karqa, chay nerqa:
Imaraykutaj chay sumaj q'apashaj jawinata mana venderqachuri? Chaymanta chunka killa jornalta jina qolqeta jap'inman karqa. Chay qolqewantaj wajchakunata yanapayta atinman karqa, nispa.
Judas chayta nisharqa, mana wajchakunata khuyaspachu. Manachayqa pay Jesuspa yachachisqankunaj qolqe wayaqankuta jap'erqa, chayman churasqankutataj suwaj.
Jesustajrí nerqa: Ama Mariata imatapis niychu. Kay jawinataqa p'ampakunay p'unchaypaj waqaychasharqa.
Wajchakunaqa qankuna ukhupi kallanqankupuni. Noqarí manaña qankunawan kallasajpunichu, nispa.
Chaypacha ashkha runa Betaniapi Jesús kashasqanta yacharqanku. Chaywanpis mana Jesusta rikunankuraykullachu rerqanku, astawanqa Lazarota rikuyta munaspa, pitachus Jesús wañusqamanta kawsarichisqa, chayta.
Kuraj sacerdotekunarí chayta yachaspa, Lazarotapis wañuchinankupaj yachachinakorqanku.
Paytapis wañuchiyta munarqanku, imaraykuchus Lazarorayku ashkha runa sacerdotekunamanta karunchakusharqanku, Jesustataj qhatisharqanku.
Ashkha runa Jerusalén llajtaman Pascua raymiman rerqanku. Q'ayantintaj Jesús Jerusalenman chayananta yachaspa,
chay runakunaqa palma jap'irisqa Jesusta taripaj llojserqanku. Chantá qhaparerqanku: Diosniyku, qhespichiwayku. Tukuyta Kamachej Diospa sutinpi jamojqa yupaychasqa kachun. Israelpa Kuraj Kamachejnin jatunchasqa kachun, nispa.
Chantá Jesús uj maltun burroman lloq'aykuspa, Jerusalenman yaykusharqa, Diospa Qhelqachisqanpi nisqanman jina:
Jerusalenpi tiyakojkuna, ama manchachikuychejchu. Kuraj Kamachejniykichejqa burro uñapi lloq'asqa jamushasunkichej, nispa.
Jesuspa yachachisqankuna chaypacha imachus kashasqanta mana entienderqankuchu. Aswan qhepamanrí, maypachachus Jesús janaj pachaman kutiporqa chaypacha, yuyarikorqanku Jesusta imachus qhatirisqanqa Diospa Qhelqachisqanman jina kasqanta.
Pikunachus Betaniapi Jesús Lazarota wañusqamanta kawsarichisqanta rikorqanku, chaykuna Jerusalenpi tiyakojkunaman Jesuspa chay ruwasqanmanta willasqanku.
Chayrayku ashkha runa Jesusta taripaj llojserqanku, imaraykuchus runaj mana jayk'aj rikusqan chay t'ukuna ruwasqanmanta yacharqanku.
Fariseokunatajrí ninakorqanku: Rikunkichejchu? Tukuy payman k'askakapushanku, noqanchejtaj manaña imatapis ruwayta atinchejchu, nispa.
Pascua raymipi pikunachus Diosta yupaychaj Jerusalenman jamojkunamanta wakin Grecia suyumanta karqanku.
Paykunataj Galileamanta Betsaida llajtayoj Felipeman chimpaykuspa, nerqanku: Wiraqochi, Jesuswan parlariyta munaykuman, nispa.
Chantá Felipe rispa, Andresman willamorqa, jinataj iskayninku Jesusman willamorqanku.
Jesustajrí paykunaman kuticherqa: Runaj Churin jatunchasqa kananpaj p'unchay chayamunña, nispa.
Chantá rijch'anachinawan parlaspa, nerqa: Kayta sut'ita niykichej: Trigo mujuchus jallp'aman tarpusqa kaspa mana wañunman chayqa, mana poqonmanchu. Sichus wañun chayrí, ashkhata poqonqa.
Pichus noqata kasunawanmanta nisqaqa kawsaynin aswan kasqanta qhawajqa mana wiñay kawsayman yaykonqachu. Pichus kawsayninta mana may kasqanta qhawaspa noqata kasuwan chayrí, payqa wiñay kawsayman yaykonqa.
Qankunamanta pillapis kamachiy kayta munajqa kasunawan tiyan. Pikunachus kamachiy kajkunataj, maypichus noqa kasaj, chayllapitaj kanqanku. Tataytaj tukuy kamachiykunata jatunchanqa, nispa.
Jesús nillarqataj: Kunanqa sonqoy manchay phutisqa kashan. Ima nisajtajri? Ichapis niyman: Tatáy, ñak'arinaymanta kacharichiway ari, nispa. Aswanpis noqaqa ñak'arinaypajpuni jamuni.
Chayrayku, kayta nisaj: Tatáy, sutiykita jatunchay, nispa. Chayta Jesús nisqantawankama, janaj pachamanta Diospa parlasqan uyarikorqa: Jatun kayniyta runakunaman rejsichiniña, kunantaj ujtawan rejsichillasajtaj, nispa.
Ashkha chaypi kajkunamanta parlamojta uyarispa, nerqanku qhon qhon kasqanta. Wakinkunataj uj ángel parlamusqanta nerqanku.
Jesustajrí paykunata nerqa: Parlamojta uyarisqaykichejqa mana noqapajchu karqa. Manachayqa qankuna noqapi atinikunaykichejpaj karqa.
Kunan kay pachapi tukuy runata Dios juzganan p'unchay chayamun. Kay pachapi kamachej Kuraj Supaytaj kay pachamanta wijch'usqa kanqa.
Chaywanpis maypachachus noqata cruzman chakatawanqanku chaypacha, tukuy runa noqapi atinikunankuta ruwasaj, nispa.
Jesús ajinata nispa, sut'inchayta munarqa imaynatachus pay wañunanmanta.
Chay runakunatajrí payta nerqanku: Noqayku kamachisqa qhelqasqata ñawirispa, yachayku Cristoqa wiñaypaj kawsananta. Jina chayqa, imaraykutaj qan nishanki Runaj Churin cruzman chakatasqa kanantari? Pitaj chay Runaj Churinri? nispa.
Chantá Jesús paykunaman kuticherqa: K'anchayneyqa pisi p'unchaytawanraj qankunata k'anchasonqachej. K'anchaypi puriychej, ama laqhawan jap'ichikunaykichejpaj. Laqhapi purejqa mana yachanchu maynintachus rishasqanta.
Qankunawan k'anchay kashajtin, k'anchaypi atinikuychej, k'anchaypa wawankuna kanaykichejpaj, nispa. Chayta niytawantaj, Jesús paykunamanta karunchakorqa, mana tariyta atinankupajtaj wajnejman riporqa.
Runaj mana jayk'aj ruwasqan chay chhika t'ukuna imakunata Jesús paykunaj rikunankuta ruwajtinpis, judiokuna manapuni paypi atinikuyta munarqankuchu.
Chay karqa Diosmanta sut'inchaj Isaiaspa nisqanman jina. Pay nisqa: Tukuyta Kamachej Dios, pitaj willasqaykuta jap'ikorqari? Pimantaj Tata Dios atiyninta rikucherqari? nispa.
Chayrayku judiokunaqa mana Jesuspi atinikuyta aterqankuchu, imajtinchus Diosmanta sut'inchaj Isaías nillasqataj: Dios nin:
Diosqa ñawinkuta ñawsayacherqa, sonqonkutataj rumiyacherqa, ñawinkuwan ama rikunankupaj, nitaj sonqonkuwan unanchaspa, noqaman kutirikamunankupaj, noqa paykunata qhaliyachinaypaj, nispa.
Diosmanta sut'inchaj Isaías ajinata nisqa, imaraykuchus Diospa kachamusqan Cristoj atiyninta rikusqa. Chayrayku Cristoj jatun kayninpa lliphipiyninmanta chayta parlasqa.
Chaywanpis judiokunamanta, jinataj kurajkunamanta ima Jesuspi ashkha atinikorqanku. Paykunarí fariseokunata manchachikusqankurayku, mana sut'ita paymanta parlajchu kanku, tantakuna wasimanta ama wijch'usqa kanankupaj.
Paykunaqa runallaman allin rijch'ayta munarqanku, manataj Diosmanqa.
Chantá Jesús jatunmanta parlaspa, nerqa: Pichus noqapi atinikojqa mana noqallapichu atinikun, manachayqa Diospipis atinikullantaj, pichus noqata kachamuwarqa, chaypi.
Pichus noqata rikuwajqa Kachamuwajniytapis rikullantaj.
Noqa k'anchay jina kay pachapi k'anchanaypaj jamorqani, noqapi tukuy atinikojkuna amaña laqhallapipuni kanankupaj.
Chaywanpis parlasqayta uyarispa mana kasojtaqa mana noqachu juchachani, imaraykuchus mana runakunata juchachajchu jamorqani. Aswanpis paykunata qhespichej jamorqani.
Pichus noqata pisipaj qhawawaspa parlasqayta mana kasojtaqa juchachajmin tiyan. Cheqa kajta parlasqaymin kay pachaj tukukuynin p'unchaypi payta juchachanqa.
Noqarí mana munasqayman jinallachu parlani. Manachayqa Kachamuwaj Tata imatachus kamachiwasqanta parlani, yachachinitaj.
Noqa yachani Tataypa kamachisqanta kasojkunaqa wiñay kawsayman yaykunankuta. Chayrayku Tatay tukuy imatachus parlanayta kamachiwasqanta qankunaman willarqaykichej, nispa.

Pascua raymiman qayllallaña karqa. Jesustaj kay pachata saqespa Tatanpaman kutipunanpaj p'unchay chayamushasqanta yacharqa. Jinataj kay pachapi ruwananta junt'ashaspa imaynatachus yachachisqankunata munakorqa, ajinata paykunata tukukuykama munakorqa.
Jesuswan, yachachisqankunawan ima manaraj Pascua cenata mikhushajtinku, Kuraj Supayqa Simonpa churin Judas Iscarioteta yuyaychasqaña Jesusta jap'ichinanpaj.
Jesustaj Tata Diosmanta jamusqanta, chantá Diosmantaj kutipunanta yacharqamin. Jinallataj Diosqa tukuy atiyta payman qosqanta yachallarqataj.
Jinaqa cenata mikhushajtinku, Jesús sayarikuspa, patanchana p'achanta orqhokorqa, jinaspataj, uj toallata chumpinman churakorqa.
Chantá uj ch'illamiman yakuta jich'arqospa, yachachisqankunaj chakinta mayllayta qallarerqa. Chumpinpi karqa, chay toallawantaj ch'akicherqa.
Simón Pedroj chakinta mayllananpaj Jesús qayllaykojtin, Pedro nerqa: Tukuyta Kamachej, imaynatataj qan chakiyta mayllawankimanri? nispa.
Jesustaj kuticherqa: Kunan imatachus ruwasqayta mana entiendenkichu. Chaywanpis qhepamanraj ima niytachus munasqanta yachanki, nispa.
Pedrotajrí nerqa: Mana jayk'ajpis chakiyta mayllawankichu, nispa. Jesustaj kuticherqa: Manachus mayllasqayki chayqa, mana noqata qhatiwayta atiwajchu, nispa.
Jinapi Simón Pedro nerqa: Tukuyta Kamachej, jina kajtenqa, ama chakillaytachu mayllaway, manachayqa chakiyta, makiyta, chantá umaytawan ima, nispa.
Jesustajrí payta nerqa: Pichus tukuy ukhunta mayllakunña, chayqa llimphuña, chakillanta mayllana tiyan. Qankunataj llimphuña kankichej, manapis tukuyniykichejchu, nispa.
Jesús yacharqaña pichus payta jap'ichinanta. Chayrayku nerqa: Manapis tukuyniykichejchu llimphu kankichej, nispa.
Chantá yachachisqankunaj chakinkuta mayllayta tukuytawan, Jesusqa patanchana p'achanta churakaporqa. Chaymanta ujtawan tiyarikuspataj, nerqa: Chakiykichejta mayllaspa imatachus ruwasqayta yachankichejchu?
Qankuna niwankichej: Yachachejniyku, Tukuyta Kamachej, nispa. Chayta niwaspataj, walejta niwankichej, imaraykuchus chaypuni noqa kani.
Noqachus yachachejniykichej, Tukuyta Kamachejtaj kashaspa, chakiykichejta mayllarqaykichej chayqa, ajinallatataj qankunapis chakiykichejta mayllanakunaykichej tiyan.
Chayta noqa ruwarqani, qankunapis noqa jina ruwanaykichejpaj.
Kayta sut'ita niykichej: Wata runaqa patronninmanta mana aswanchu, nitaj kachasqapis kachajninmanta aswan kurajchu.
Sichus chayta entiendespa ruwankichej chayqa, kusisqamin kankichej.
Mana tukuyniykichejmantachu chayta nishani. Noqa yachani pikunatachus ajllakusqayta. Chaywanpis Diospa Qhelqachisqanpi imatachus nisqan junt'akunan tiyan: Pichus noqawan khuska mikhojqa wasanchawan, nispa.
Kunanmantapacha chayta willaykichej, junt'akojtin noqa Cristo kasqayta jap'ikunaykichejpaj.
Sut'ita niykichej: Kachasqayta wajyarikojqa noqata wajyarikuwan, noqata wajyarikuwajtaj Kachamuwajniytapis wajyarikullantaj, nispa.
Chayta niytawan, Jesús sonqonpi sinch'ita llakikorqa, sut'inchaspataj, nerqa: Kayta sut'ita niykichej: Qankunamanta ujniykichej jap'ichiwanqa, nispa.
Chayta Jesús nejtin, yachachisqankuna paykunapura qhawanakorqanku, mana yachaspa pimantachus parlashasqanta.
Chaypacha Jesuspa yachachisqankunamanta ujnin, pitachus Jesús astawan munakorqa, chay qayllanpi kasharqa.
Simón Pedrotaj señawan payta nerqa: Tapuriy pimantachus chayta parlashasqanta, nispa.
Paytaj Jesusman astawan qayllaykuspa, taporqa: Tukuyta Kamachej, pitaj chayri? nispa.
Jesustaj kuticherqa: Pimanchus t'antata chhapuspa jaywasaj, chay kashan, nispa. Chantá Jesusqa t'antata chhapuspa, Simonpa churin Judas Iscarioteman jaywarqa.
Maypachachus Judas t'antata mikhorqa, chaypacha Kuraj Supay paypa sonqonman yaykorqa. Jinapi Jesús Judasta nerqa: Imatachus ruwanayashanki, chaytaqa usqhayta ruwamuy, nispa.
Mikhusharqanku, chaykunarí mana entienderqankuchu, imaraykuchus Jesús chay jinata nisqanta.
Judas Iscariote jap'erqa Jesuspa yachachisqankunaj qolqe jallch'anan wayaqata. Chayrayku wakin yuyarqanku Jesús payman nisqanta: Rantimuy, raymita ruwanapaj imachus mana kanchu, chayta. Chayrí wajchakunaman imallatapis qorimuy, nispa nisqanta.
Chantá Judas t'antata mikhuyta tukuytawan, usqhayllata llojserqa. Chaypacha ña allin tutaña karqa.
Judas llojsejtin, Jesús nerqa: Kunanmin Runaj Churin jatunchasqa kanqa, jinallataj noqanejta Dios jatunchasqa kasqanta rikullanqankutaj.
Sichus Runaj Churin Dios jatunchasqa kasqanta rejsichemqa chayqa, Diospis Churinta jatunchasqa kasqanta rejsichillanqataj. Chaytataj manaraj imapi ruwanqa.
Munasqa wawitaykuna, qankunawan manaña unaytachu kasaj. Imaynatachus judiokunaj kurajninkukunata nerqani, ajinallatataj qankunatapis niykichej: Qankuna mask'awankichej, chaywanpis maymanchus noqa rishani, chayman riyta mana atinkichejchu, nispa.
Kunantajrí kay mosoj kamachisqata yachachiykichej: Qankunapura munanakuychej. Imaynatachus noqa munakorqaykichej, ajinallatataj qankunapis purajmanta munanakuychej.
Qankunachus munanakunkichej chayqa, tukuy runa yachanqanku noqaj yachachisqay kasqaykichejta, nispa.
Chantá Simón Pedro Jesusta taporqa: Tukuyta Kamachej, maymantaj rishankiri? nispa. Jesustaj kuticherqa: Maymanchus rishani, chaymanqa kunan mana noqawan riyta atinkichu. Chaywanpis qhepamanraj qhatiwanki, nispa.
Pedrotajrí nerqa: Tukuyta Kamachej, imaraykutaj kunan mana qanwan riyta atiymanchuri? Qanrayku wañunay kajtenqa, wañusaj, nispa.
Chantá Jesús payta nerqa: Noqarayku wañuwajchu? Kayta sut'ita niyki: Manaraj gallo waqashajtin, qan kinsa kutikama ninki noqata mana rejsiwasqaykita, nispa.

Chaymanta Jesús yachachisqankunata nerqa: Ama phutikuychejchu. Qankunaqa Diospi atinikuychej, noqapipis atinikullaychejtaj.
Maypichus Tatay tiyakun, chaypeqa tukuypaj wasi tiyan. Manachus jina kanman chayqa, sut'inta niykichejman karqa. Ajinaqa qankunapaj uj cheqata wakichimoj rishani.
Rispaqa, noqa qankunapaj uj cheqata wakichimusaj. Chantá qankunata pusaj kutimusaj, maypichus noqa kashani, chaypi noqawan khuska kanaykichejpaj.
Qankunataj, maymanchus rishani, chayman pusaj ñanta rejsinkichejña, nispa.
Tomastajrí Jesusta nerqa: Tukuyta Kamachej, mana yachaykuchu maymanchus rishasqaykita. Imaynatataj chayman pusaj ñanta rejsisqaykuri? nispa.
Chantá Jesús kuticherqa: Noqa ñan kani, cheqa kajtaj, kawsaytaj. Mana pipis Tata Diosman chayayta atinchu, mana noqanejta rispaqa.
Noqatachus rejsiwankichej chayqa, Tataytapis rejsillankichejtaj. Kunanmantapacha payta rejsinkichej, imajtinchus payta rikushankichej, nispa.
Chantá Felipe payta nerqa: Tukuyta Kamachej, Tata Diosta rikuchiwayku, chaywantaj sonqo junt'asqa kasqayku, nispa.
Jesustajrí payman kuticherqa: Felipe, chhika unaytaña qankunawan kashajtiy, manarajpunichu rejsiwanki? Pichus noqata rikuwajqa Tataytapis rikullantaj. Jinaqa, imaraykutaj nishanki: Tata Diosta rikuchiwayku, nispari?
Felipe, Tatayqa noqawan ujchasqa kawsan, noqataj payman ujchasqa kawsani. Imatachus willaykichej, chaytaqa mana noqallamantachu parlani. Aswanpis noqawan ujchasqa kawsaj Tata Diosmin imatachus ruwananta noqanejta ruwan.
Creewaychej noqaqa Tata Dioswan ujlla kasqayta, Tata Diostaj noqawan ujlla kasqanta. Manachayrí, ruwasqayta rikuspalla, noqapi atinikuychej.
Kayta sut'ita niykichej: Pichus noqapi atinikojqa, paypis noqaj ruwasqayta ruwallanqataj. Chaypis astawanraj ruwanqa, imaraykuchus noqaqa Tata Dioswan kanaypaj rishani.
Chantá sutiypi imatachus Tata Diosmanta mañakusqaykichejta noqa ruwasaj, Tata Dios Churinnejta jatunchasqa kananpaj.
Imallatapis noqaj sutiypi mañakunkichej, noqataj chayta ruwasaj, nispa.
Jesús yachachisqankunata nillarqataj: Munakuwankichejchus chayqa, kamachisqaykunata kasuychej.
Noqataj Tata Diosmanta mañasaj waj Sonqochajta kachamunanta, paytaj wiñaypaj qankunawan kanqa.
Santo Espiritoqa imachus cheqa kajta yachachisonqachej. Diosman mana kutirikojkuna mana payta Yanapajninkuta jina jap'iyta atinkuchu, imaraykuchus payta mana rikunkuchu nitaj rejsinkuchu. Qankunatajrí payta rejsinkichejña, imaraykuchus qankunawan kashan, qankunapitaj tiyakonqapuni.
Mana sapaykichejta saqesqaykichejchu, manachayqa qankunawan kanaypaj kutirimusaj.
Uj chhikamantawan Diosman mana kutirikojkunaqa manaña rikuwanqankuchu. Qankunarí rikuwankichej. Noqa kawsasqayraykutaj qankunapis kawsallankichejtaj.
Chay p'unchay chayamojtin yachankichej noqaqa Tatayman ujchasqa kasqayta. Ajinata qankunapis noqaman ujchasqa kankichej, imaynatachus noqapis qankunaman ujchasqa kasaj, ajinata.
Pichus kamachisqayta jap'ikun, kasuntaj, chaymin cheqatapuni munakuwajqa. Noqata munakuwajtataj Tatay munakonqa. Noqapis payta munakullasajtaj, imaynachus kasqaytataj payman rejsichikusaj, nispa.
Chantá Judas, mana Iscariote kajchu, Jesusta taporqa: Tukuyta Kamachej, imaraykutaj noqallaykuman rejsichikunki, manataj Diosman mana kutirikojkunamanri? nispa.
Jesustaj kuticherqa: Noqata munakuwajqa nisqayta kasonqa, Tataytaj payta munakonqa. Chantá payman jamusqayku, paywantaj tiyakusqayku.
Mana munakuwajrí nisqayta mana kasunchu. Uyarerqankichej, chay parlasqayqa mana noqajllatachu, astawanqa kachamuwaj Tataypata.
Qankunawan kashaspa, kay jinamanta nishaykichej.
Chaywanpis sonqochaj Santo Espíritu, pitachus sutiypi Tata Dios kachamonqa, chaymin tukuy imata yachachisonqachej, yuyarichisonqachejtaj tukuy imatachus qankunaman nisqayta.
Noqaqa sonqo tiyasqa kayta qoykichej. Noqaj qosqay sonqo tiyasqa kaytaj mana runakunaj qosqan jinachu. Chayrayku ama imamantapis phutikuychejchu, nitaj manchachikuychejchu.
Kay nisqayta uyarerqankichejña: Rishani chaypis, qankunaman kutimullasajtaj, nispa. Sichus munakuwankichejman chayqa, Tata Diosman rishasqaymanta kusikuwajchej, imaraykuchus payqa noqamanta kuraj.
Chaywanpis kunan manaraj junt'akushajtin, chay tukuyta willashaykichej. Ajinamanta junt'akojtin, chay nisqay ajinapuni kasqanta yachankichej.
Manaña qankunawan anchata parlasajchu, imaraykuchus kay pachata kamachej jamushanña. Chaywanpis payqa atipanawanpaj mana atiyniyojchu.
Ajina kanan tiyan, runakuna yachanankupaj noqa Tata Diosta munakusqayta. Yachallanqankutaj paypa kamachiwasqanta ruwasqayta, nispa. Chayta niytawantaj, Jesús nerqa: Sayariychej, jaku ripuna, nispa.

Jesús yachachisqankunata nillarqapuni: Noqaqa sumaj uva sach'a jina kani, Tataytaj uva huertata qhawaj jina.
Noqaman ujchasqa kaj yura, sichus mana poqon chayqa, Tatay k'uturparenqa. Poqoj yuratarí, podaspa llimphuchanqa, astawan poqonanpaj.
Qankuna llimphuchasqaña kankichej noqaj parlasqayrayku.
Chaywanpis noqallamanpuni ujchasqa kaychej, imaynatachus noqapis qankunawan ujchasqa kani, ajinata. Imaynatachus yura uva sach'aman mana ujchasqa kaspa, sapallanmanta mana poqoyta atinchu, ajinallatataj qankunapis Diospa munasqanta ruwayta mana atinkichejchu, manachus noqaman ujchasqallapuni kankichej chayqa.
Noqa uva sach'a jina kani, qankunataj chay uva sach'aj yuran jina kankichej. Pillapis noqaman ujchasqallapuni kaj, noqataj payman, chaymá ashkhata poqonqa. Chaywanpis sichus qankunamanta pillapis noqamanta t'aqakun chayqa, mana imatapis ruwayta atenqachu.
Mana noqaman ujchasqallapuni kajqa k'utusqa yura jina huertamanta jawaman wijch'usqa kanqa, ch'akiponqataj. Chay wijch'usqa yurakunata tantaspataj, runaqa ninaman wijch'un.
Sichus qankuna noqaman ujchasqallapuni kaspa, tukuy nisqayta kasunkichej chayqa, munasqaykichejta Diosmanta mañakuychej, paytaj qosonqachej.
Maypachachus qankuna uva yura jina ashkha poqoyniyoj kankichej chaypacha, cheqapuni yachachisqay kasqaykichejta yachayta qoshankichej, chaynejtataj Tatay jatunchasqa kanqa.
Imaynatachus Tata Dios noqata munakuwan, ajinallatataj noqapis qankunata munakuykichej. Ajinaqa qankunapis kasuwaspa puriychej munakususqaykichejmanta ama karunchakunaykichejpaj.
Munakususqaykichejman jina kawsanaykichejpaj, kamachisqaykunata kasunaykichej tiyan, imaynatachus noqapis Tataypa kamachiwasqanta kasuspa munakuyninpi kawsani, ajinata.
Chaykunata niykichej noqawan khuska mayta kusikunaykichejpaj, chay kusikuytaj sonqoykichejmanta phullchirenqa.
Kaytamin kamachiykichej: Qankunapura munanakuychej, imaynatachus noqa munakuykichej, ajinata.
Pillapis kawsaqenkunarayku wañojqa imaynatapunichus paykunata munakusqanmanta yachayta qon.
Qankunataj kawsaqeykuna kankichej, sichus kamachisqayta kasunkichej chayqa.
Manaña wata runay nisqaykichejchu, imaraykuchus wata runaqa patronnin imatachus ruwasqanta mana yachanchu. Manachayqa kawsaqeykuna nisqaykichej, imaraykuchus Tataypa tukuy ima niwasqanta rejsichiykichej.
Mana qankunachu ajllawarqankichej, aswanpis noqa qankunata ajllarqaykichej. Chantá churarqaykichej, rispa ashkha poqoyniyoj yura jina kanaykichejpaj, chay ruwasqaykichejtaj unaypaj kananpaj. Ajinamanta tukuy imatachus noqaj sutiypi Tata Diosmanta mañakusqaykichejta pay qosonqachej.
Ujtawan kamachiykichej: Purajmanta munanakuychej, nispa. Ajinata Jesús yachachisqankunata nerqa.
Jesús nillarqataj: Sichus Diosman mana kutirikojkuna chejnisunkichej chayqa, yachaychej noqataraj ñawpajta chejniwasqankuta.
Sichus qankuna paykuna jinallataj kawajchej chayqa, munakusunkichejman. Qankunarí manaña paykuna jinachu kankichej, imaraykuchus noqa qankunata ajllakorqaykichej manaña paykuna jina kanaykichejpaj. Chayraykumin paykuna chejnisunkichej.
Imatachus qankunaman nisqayta yuyarikuychej: Wata runaqa patronninmanta mana aswan kurajchu, nispa. Noqatachus qhatiykachawarqanku chayqa, qankunatapis qhatiykachallasonqachejtaj. Nisqaytachus kasorqanku chayrí, qankunaj nisqaykichejtapis kasullanqankutaj.
Paykuna chay tukuyta ruwasonqachej yachachisqay kasqaykichejrayku, imajtinchus Diosman mana kutirikojkunaqa pichus Kachamuwajta mana rejsinkuchu.
Sichus noqa jamuspa, mana paykunaman parlayman karqa chayqa, mana juchayojchu kankuman karqa. Kunanrí juchallisqankumanta mana imatapis niyta atinkuchu.
Pillapis noqata chejnikuwajqa Tataytapis chejnikullantaj.
Manachus paykuna ukhupi ni pejpa ruwasqan t'ukunata ruwayman karqa chayqa, mana juchayojchu kankuman karqa. Kunanrí t'ukuna ruwasqayta rikunkuña. Chaywanpis noqata, Tataytapis chejnikuwayku.
Chayqa ajina, Diospa Qhelqachisqanpi kay nisqan junt'akunanpaj: Manakajmanta chejnikuwanku, nispa.
Noqarí qankunaman Sonqochajta kachamusaj, chay Santo Espiritutaj Tataymanta jamuspa, cheqa kajmanta yachachisonqachej. Maypachachus Santo Espíritu Tata Diosmanta jamonqa chaypacha, pay noqamantamin willanqa.
Qankunapis rikojkuna jina noqamanta parlallankichejtaj, imaraykuchus qallariymantapacha noqawan karqankichej, nispa.

Chantá Jesús yachachisqankunata nillarqapuni: Noqa kay tukuyta niykichej ama noqapi atinikusqaykichejpi sayk'upunaykichejpaj.
Qankunataqa judío masiykichejkuna tantakunanku wasimanta wijch'usonqachej. Chaypachataj pillapis qankunata wañuchispaqa, yuyanqa Diospaj allinta ruwashasqanta.
Paykuna ajinata ruwanqanku, imaraykuchus Tata Diosta, chantá noqata ima mana rejsiwaykuchu.
Kaykunata niykichej, imachus kanan kashan chay pasajtin, kay nisqaymanta yuyarikunaykichejpaj. Qallariypi kayta mana nerqaykichejchu, imaraykuchus qankunawanraj kasharqani.
Kunanrí Kachamuwaj Dioswan kanaypaj kutipushani, manataj mayqenniykichejpis tapuwankichejchu: Maymantaj rishankiri? nispa.
Astawanqa kayta nisqayrayku sonqoykichejpi may jinata llakikushankichej.
Noqarí sut'ita niykichej: Noqa ripunayqa qankunapaj aswan allin kanqa, imaraykuchus mana ripuymanchu chayqa, Sonqochaj Santo Espíritu mana qankunaman jamunmanchu. Ripusajchus chayrí, payta kachamusqaykichej.
Pay jamuspaqa, runakunata reparachenqa kay jinata nispa pantasqankuta: Noqaykoqa imachus jucha kasqanta yachayku, yachallaykutaj Diospa ñawpaqenpi imachus cheqan kasqanta. Chantá Dios runata imamantachus juchachananta yachallaykutaj, nispa.
Santo Espiriturí juchallisqankumanta reparachenqa, imaraykuchus paykuna juchayoj kanku noqapi mana atinikuyta munasqankurayku.
Reparachillanqataj noqaqa mana juchayoj cheqan kasqayta, imaraykuchus Tatayman kutipushani, qankunataj manaña kay pachapi rikuwankichejchu.
Jinallatataj Santo Espiritoqa runata reparachenqa Diosqa pichus kay pachapi kamachejta ñapis juchachasqantaña.
Qankunaman parlanayqa ashkharaj kashan. Chaywanpis kunan chay tukuyta ninayqa qankunapaj anchaña kanman.
Jinapis Diosmanta cheqa kajta parlaj Santo Espíritu jamuspa, cheqa kajta yachachisonqachej, imaraykuchus mana paypa sutillanpichu parlanqa, astawanqa Tata Diosmanta tukuy uyarisqanta parlanqa. Qankunamantaj imachus qhepanejman jamunantapis sut'inchasonqachej.
Pay noqata jatunchawanqa, imaraykuchus noqaj nisqayta jap'ispa, chaytapuni yachachisonqachej.
Tukuy ima Tataypata kajqa noqajllatataj. Chayrayku nerqani Santo Espíritu noqamanta tukuy imata qankunaman yachachisunaykichejta.
Tumpamantawan manaña rikuwankichejchu, chaymanta uj chhikamantawanrí watej rikullawankichejtaj, nispa. Ajinata Jesús nerqa.
Chaypacha Jesuspa wakin yachachisqankuna tapunakorqanku: Imatataj Jesús niyta munawanchej: Tumpamantawan mana rikuwankichejchu, chaymanta uj chhikamantawanrí watej rikullawankichejtaj, imaraykuchus Tataypaman kutipushani, nispari?
Ima niytataj munan: Tumpamantawan, nispari? Ajinata nispa, imatachus pay niyta munasqanta mana yachanchejchu, nispa.
Chaymanta tapukuyta munasqankuta reparaspa, Jesús paykunata nerqa: Tumpamantawan manaña rikuwankichejchu, chaymanta uj chhikamantawanrí watej rikullawankichejtaj, nispa nisqayraykuchu tapunakushankichej?
Kayta sut'ita niykichej: Waqankichej, llakikunkichejtaj, chaykamataj Diosman mana kutirikojkuna kusikonqanku. Chaywanpis qankuna llakisqapis kashaychej, aswan qhepanejman llakiyniykichejqa kusikuyman tukonqa.
Kayta nisunman: Onqoj warmeqa onqokushaspa ñak'arin. Jinapis wawata paqarichikuytawanñaqa nanayninmanta qonqapun, wawan paqarisqanmanta kusikusqanrayku.
Ajinallatataj qankunapis kunan llakikushankichej. Chaywanpis uj kutitawan rikusqaykichej, sonqoykichejtaj kusikonqa, manataj pipis chay kusikuyta qankunamanta qhechuyta atenqachu.
Chaypacha manaña imatapis tapuwankichejchu. Kayta sut'ita niykichej: Imatachus sutiypi mañakojtiykichejqa, Tatay qosonqachej.
Kunankama mana imatapis sutiypi mañakunkichejrajchu. Mañakuychej ari, jap'inkichejtaj, sonqoykichej kusikuywan junt'asqa kananpaj.
Kay tukuyta rijch'anachinawan parlarqaykichej. Chaywanpis kaymanta mana unaymanchu manaña rijch'anachinawanchu parlasqaykichej, aswanpis Tata Diosmanta sut'ita parlasqaykichej.
Chaypachaqa qankunarayku Tataymanta mañapusunay manaña necesariochu kanqa, imajtinchus qankuna kikiykichej Tata Diosmanta mañakunkichej noqata qhatiwajkuna kasqaykichejrayku.
Tata Diosniy pay kikin munakusunkichej, imaraykuchus noqata munakuwankichej, Tata Diosmanta jamusqaytataj tukuy sonqo creenkichej.
Tata Dios kachamuwasqanrayku noqa kay pachaman jamorqani, kunantaj kay pachata saqespa, Tataywan kanaypaj kutishani, nispa.
Chantá Jesuspa yachachisqankuna nerqanku: Kunanqa sut'ita parlashanki, manataj rijch'anachinawanchu.
Kunan yachayku tukuy imata yachasqaykita, manataj pipis imata tapusunan kanchu. Chayrayku Tata Dios kachamususqanta tukuy sonqo creeyku, nispa.
Jesustajrí paykunaman kuticherqa: Kunanqa noqapi atinikunkichejchu?
Chay p'unchay chayamushanña, chayamunñapis, chaypachataj qankuna ch'eqerasqa kankichej. Sapa ujpis munasqaykichejman jina ripunkichej, noqatataj sapayta saqerpariwankichej. Chaywanpis mana sapaychu kasaj, imaraykuchus Tatayqa noqawan kashan.
Kay tukuyta niykichej, noqaman ujchasqa kaspa, sonqoykichej tiyaykusqa kanaykichejpaj. Kay pachapeqa llakiykunata, chantá pisipaj qhawasqa kayta ima ñak'arinkichej. Chaywanpis sonqoykichejpi kallpachakuychej, imaraykuchus noqaqa Diosman mana kutirikojkunaj tukuy yuyasqankuta atipaniña, nispa.

Jesús chay tukuy imata parlaytawan, patata qhawaspa, nerqa: Tatáy, Churiykita jatunchaynayki p'unchay chayamunña, qantapis Churiyki jatunchasunanpaj.
Churiykiman qan atiyta qorqanki, tukuy runata kamachinanpaj, wiñay kawsaytataj qonanpaj, pikunatachus payman qorqanki, chaykunaman.
Paykuna wiñay kawsayman yaykunku, maypachachus qanpi, chantá noqapi atinikunku, chaypachalla. Qanpi atinikunanku tiyan, imajtinchus qan uj k'ata cheqa kaj Dios kanki. Noqapipis atinikunallankutaj tiyan, imajtinchus noqaqa qanpa kachamusqayki Cristo kani.
Noqa kay pachapi qanta jatuncharqayki, imaraykuchus imatachus ruwanayta kamachiwasqaykita junt'aniña.
Kunantaj Tatáy, qayllaykipi jatunchaway, imaynatachus qanwan jatunchasqa karqani manaraj kay pacha ruwasqa kashajtin, ajinata.
Kay pachamanta qowasqayki runakunaman noqa pichus kasqaykita rejsicherqani. Paykuna qanpatapuni karqanku, qopuwarqankitaj, paykunataj nisqaykita kasorqanku.
Kunantaj yachankuña tukuy ima qowasqaykeqa qanmantamin kasqanta.
Imatachus willanayta niwasqaykita noqa paykunaman willarqani, paykunataj chayta jap'ikorqanku. Jinallataj paykuna yachanku noqa qanmantapuni jamusqayta, jinataj qan kachamuwasqaykita creenku.
Noqaqa mana pikunachus noqapi mana atinikuyta munajkunaraykuchu mañakuyki, manachayqa pikunatachus qan qowarqanki, chaykunaraykulla, imaraykuchus paykunaqa qanpata kanku.
Tukuy noqajta kajkunaqa qanpata kanku, qanpata kajkunataj noqajta. Noqaj jatunchasqa kasqaytaj paykunanejta sut'ita rikuchikun.
Noqa manaña kay pachapichu kasaj. Paykunataj kay pachapi qhepakonqanku, noqatajrí qanman jampusaj. May llimphu kaj Tatáy, noqapi atinikojkunata atiyniykiwan waqaychay, paykuna uj sonqolla kanankupaj, imaynatachus qanwan noqawan ujlla kanchej, ajinata.
Kay pachapi paykunawan kashaspaqa, noqa atiyniykiwan paykunata waqaycharqani, pikunatachus qowarqanki, chaykunata. Manataj mayqenpis chinkarqachu, manachayqa chinkananpaj churasqa kajlla, ajinamanta Diospa Qhelqachisqan junt'akunanpaj.
Kunantaj, maypichus qan kashanki, chayman kutimpushani. Kay pachapi kashaspa, noqaqa qhatiwajkunaman kaykunata nerqani, paykuna noqa jina manchay kusisqa kanankupaj.
Nisqaykita paykunaman willarqani. Diosman mana kutirikojkunatajrí paykunata chejnerqanku, imaraykuchus manaña paykuna jinachu kanku. Noqapis manallataj paykuna jinachu kani.
Mana noqata qhatiwajkunata kay pachamanta orqhonaykitachu mañakuyki, manachayqa paykunata Supaymanta waqaychanaykita.
Paykunaqa, Diosman mana kutirikojkuna imaynatachus yuyanku, mana jinatachu kawsanku, noqapis manallataj chaykunaj yuyasqankuman jinachu kawsani.
Tatáy, nisqaykeqa cheqapuni. Kunantaj nisqaykita kasusqankurayku paykunata qanpaj t'aqay.
Jinaqa imaynatachus qan kay pachaman kachamuwarqanki, ajinallatataj noqapis paykunata tukuy runaman nisqaykita willanankupaj kachani.
Paykunarayku wañunaypaj kawsayniyta qanman jaywayki, ajinamanta paykunapis cheqa kajta jap'ikusqankunejta qanpaj t'aqasqallataj kanankupaj.
Mana paykunallapajchu mañakuyki, aswanpis pikunachus paykunaj willasqankunejta noqaman kutirikamonqanku, chaykunapajpis.
Mañakuyki paykunapura ujchasqallapuni kanankuta. Imaynatachus Tatáy, qanwan, noqawan ujchasqa kanchej, ajinallatataj paykunapis noqanchejman ujchasqapuni kachunku, ajinamanta tukuy runa qan kachamuwasqaykita yachanankupaj.
Qan atiyta qowarqanki, noqataj chay atiyllatataj noqata qhatiwajkunaman qorqani, noqanchej jina ujlla kanankupaj.
Noqaqa paykunaman ujchasqa kashani, qantaj noqaman. Ajinamanta paykuna uj sonqolla kanqanku, tukuy runa yachanankupaj qan kachamuwasqaykita. Yachallanqankutaj qan paykunata munakusqaykita, imaynatachus noqatapis munakuwanki, ajinata.
Tatáy, munani qowasqayki kajkuna, maypichus noqa kasaj, chaypi noqawan kanankuta. Chaypacha qowasqayki jatun kayniypa lliphipiyninta rikuyta atenqanku, imaraykuchus manaraj kay pacha ruwasqa kashajtin, qan munakuwarqanki.
Tatáy, cheqanpuni kanki. Chaywanpis qanman mana kutirikojkuna justiciaykita mana rejsinkuchu. Noqatajrí rejsiyki, qhatiwajkunapis qan kachamuwasqaykita yachanku.
Noqaqa paykunaman pichus kasqaykita rejsicherqani. Chantá astawanraj rejsichisajpis, imaynatachus noqata munakuwanki, ajinallatataj paykunapis ujkunata munakunankupaj. Chaypachataj paykuna noqaman ujchasqallapuni kanqanku, nispa. Ajinata Jesús Tata Diosmanta mañakorqa.

Tata Dioswan parlarikuyta tukuytawan, Jesusqa yachachisqankunawan ima Cedrón wayq'o chimpaman rerqanku. Chaypi olivo sach'ayoj huerta karqa, chaymantaj Jesús, yachachisqankunawan ima yaykorqanku.
Jesusta jap'ichej Judaspis chay cheqata rikullasqataj, imaraykuchus Jesús, yachachisqankunawan ima ashkha kutita chaypi tantakoj kanku.
Chayrayku Judasqa chaypi kaj Romamanta ashkha soldado pusarisqa chayamorqa, Templota qhawaj soldadokunawan ima. Chaykunata fariseokuna, chantá kuraj sacerdotekuna ima kachamusqanku. Paykuna nina jachonniyoj, lamparakunayoj, chantá armayoj ima jamorqanku.
Jesusrí chay tukuy ima payta qhatirinanta yacharqaña. Chayrayku ñawpaykuspa, paykunata taporqa: Pitataj mask'ashankichejri? nispa.
Paykunataj kuticherqanku: Nazaretmanta Jesusta mask'ashayku, nispa. Jesustaj kuticherqa: Noqa kani chay, nispa. Jesusta jap'ichej Judaspis paykunawan kashallarqataj.
Noqa kani chay, Jesús nejtinkama, tukuyninku ithirispa, pampaman choqakorqanku.
Chantá Jesús ujtawan tapullarqataj: Pitataj mask'ashankichejri? nispa. Paykunataj kuticherqanku: Nazaretmanta Jesusta mask'ashayku, nispa.
Jesustaj ujtawan nerqa: Noqa kani, nispa nerqaykichejña. Noqatachus mask'ashawankichej chayqa, kay yachachisqaykuna ripunankuta saqeychej, nispa.
Ajina karqa Jesuspa kay nisqan junt'akunanpaj: Tatáy, pikunatachus qowarqanki, chaykunamanta mana ujtapis chinkacherqanichu, nispa.
Chaypacha Simón Pedroqa Jesusman kutikuspa, espadanta sik'erqa. Chantá kuraj kaj sacerdotej wata runan Malco sutiyojpa paña ninrinta wajtaspa, qholurparerqa.
Jesustajrí Pedrota nerqa: Espadaykita waqaychakapuy. Sichus Tatay ñak'arinayta kamachiwan chayqa, manachu yuyanki ñak'arinaypaj wakichisqa kashasqayta? nispa.
Chaymantataj Romamanta soldadokuna, kamachejninku, jinataj Templota qhawaj soldadokuna ima Jesusta jap'ispa, makinta watarqanku.
Chantá Jesusta ñawpajta Anaspa wasinman pusarqanku. Anasqa Caifaspa suegron karqa, Caifastaj chay wata kuraj sacerdote jina kasharqa.
Paymin judiokunaj kurajninkukunaman yuyayta qosqa: Walej kanman tukuy runarayku uj runalla wañunan, nispa.
Jinapi Pedrowan, Jesuspa waj yachachisqanwan ima Jesuspa qhepanta rerqanku. Chay yachachisqataj kuraj kaj sacerdotej rejsisqan kasqanrayku, Anaspa wasinpa pationman Jesuswan yaykorqa.
Pedrotajrí calle punkullapi qhepakorqa. Chantá Jesuspa yachachisqan, pichus kuraj kaj sacerdotej rejsisqan kaj, chay llojsimuspa, punkuta qhawaj warmita parlapayarqa, jinataj Pedrota pusaykorqa.
Chay warmitajrí Pedrota nerqa: Manachu qanpis chay runaj yachachisqankunamanta ujnin kankiri? nispa. Pedrotajrí nerqa: Mana chaychu kani, nispa.
Chaypacha chiri karqa, jinataj, Anaspa kamachinkuna, chantá Templota qhawaj soldadokuna ima ninata jap'ichispa, q'oñikusharqanku. Pedropis paykunawan khuska q'oñikushallarqataj.
Chantá kuraj kaj sacerdoteqa Jesusta taporqa pikunachus yachachisqankuna kasqankumanta, chantá imatachus yachachisqanmantawan.
Jesustajrí payman kuticherqa: Tukuypa rikunanta runakunaman parlarqani. Yachacherqanitaj tantakuna wasikunapi, Templopi ima, maypichus runakuna tantakunku chaypi, manataj imatapis pakayllapi parlarqanichu.
Jinaqa imaraykutaj noqata tapuwankiri? Parlasqayta uyariwajkunata tapuy ari, paykuna imatachus parlasqayta yachanku, nispa.
Chayta Jesús nisqantawan, Templota qhawaj soldadokunamanta ujnenqa Jesusta uyanpi laq'arqa: Ajinatachu kuraj kaj sacerdoteman kutichina? nispa.
Jesustaj payta nerqa: Sichus mana allinta parlani chayqa, niway ari mayqen parlasqaychus mana allinchu kasqanta. Sichus parlasqay allin chayrí, imaraykutaj laq'awankiri? nispa.
Chantá Anasqa kuraj kaj sacerdote Caifasman makin watasqata Jesusta pusacherqa.
Chaykama Pedro ninapi q'oñikushajtin, wakin nerqanku: Manachu qanpis chay runaj yachachisqan kanki? nispa. Pedrotajrí nerqa: Mana chaychu kani, nispa.
Chantá kuraj kaj sacerdotej ujnin kamachin, mayqenpatachus ninrinta Pedro qholurparisqa, chay runaj ujnin ayllun Pedrota nerqa: Manachu qanta huertapi Jesustawan khuska rikorqayki? nispa.
Jinapi Pedroqa ujtawan kuticherqa: Manapuni payta rejsinichu, nispa. Chayta nisqantawantaj, gallo waqarqa.
Chantá sut'iyamushajtinña, judiokunaj kurajninkukunaqa Caifaspa wasinmanta Jesusta Pilatoj kamachinan wasiman pusarqanku. Chay pusajkunarí mana Pilatoj kamachinan wasiman yaykorqankuchu, imaraykuchus mana munarqankuchu mana llimphupajchu qhawasqa kayta, ajinamanta Pascua mikhuyta mikhunankupaj.
Chantá kamachej Pilato llojsimuspa, paykunata taporqa: Kay runa imatataj ruwarqa noqaman apamunaykichejpajri? nispa.
Paykunataj kuticherqanku: Manachus millayta ruwaj runa kanman chayqa, mana qanman pusamuykumanchu karqa, nispa.
Chantá kamachej Pilato paykunata nerqa: Jina kajtenqa, payta pusaspa, kamachisqa qhelqaykichejman jina juzgaychej, nispa. Judiokunaj kurajninkukunatajrí nerqanku: Noqaykoqa mana pitapis wañuchisqa kananpaj juchachayta atiykuchu, nispa.
Ajinata Jesuspa nisqan junt'akorqa, imaraykuchus Jesús imaynatachus wañunanta nisqaña.
Chantá kamachej Pilato kamachinan wasiman kutiykorqa, Jesusta wajyaspataj, taporqa: Qanchu judiokunaj kuraj kamachejninku kanki? nispa.
Jesustaj payta nerqa: Qanllamantachu chayta ninki, chayrí wajkunachu noqa kuraj kamachej kasqayta nerqasunku? nispa.
Chantá kamachej Pilato Jesusman kuticherqa: Noqa judiochu kani, imatajri? Llajtamasiykikuna, chantá kuraj sacerdotekuna ima kayman pusamusunku, noqa juzgasunaypaj. Imatataj ruwarqankiri? nispa.
Jesustaj kuticherqa: Noqaqa mana kay pachapi kamachejkuna jinachu kani. Kay pachapichus kamachiyta munayman chayqa, noqata qhatiwajkuna maqanakunkuman judiokunaj kurajninkukuna ama jap'inawankupaj. Noqarí mana kay pachapi kamachejkuna jinachu kani, nispa.
Chaymanta kamachej Pilato payta taporqa: Chantá qanqa kuraj kamachejchu kanki? nispa. Jesustaj kuticherqa: Qan nishanki noqa kuraj kamachej kasqayta. Noqatajrí kay pachaman jamorqani cheqa kajmanta willanaypaj. Cheqa kajta tukuy kasojkunaqa nisqayta uyarinku, nispa.
Chantá kamachej Pilato tapullarqataj: Chay cheqa kaj imatajri? nispa. Chayta niytawan, Pilatoqa jawapi kashaj judiokunaman kutispa, nerqa: Kay runata juchachanapaj jina mana imatapis tarinichu.
Chaywanpis qankuna usuykichejman jina yachankichej, Pascua raymipi uj presota kacharinapuni kasqanta. Qankuna munawajchejchu kuraj kamachejniykichejta kacharipunayta? nispa.
Chayta Pilato nejtinrí, tukuy qhaparerqanku: Chay runataqa ama, Barrabasta kachariy, nispa. Barrabasqa runa wañuchi, suwataj karqa.

Chantá Pilatoqa Jesusta jasut'icherqa.
Soldadokunataj khishkamanta uj pilluta simp'aspa, Jesuspa umanman churaykorqanku, chantá puka patanchanatawan churaykullarqankutaj.
Chantá alqochakuspa, qhaparerqanku: Jallalla, judiokunaj kuraj kamachejninku, nispa. Jinallataj Jesusta uyanpi laq'arqanku.
Chaymanta kamachej Pilato ujtawan llojsimuspa, tantasqa judiokunata nerqa: Kunan kay runata ujtawan jawaman pusamusaj. Chaywanpis sut'ita niykichej: Noqaqa kay runajta mana ima juchantapis tarinichu, nispa.
Jesustaj llojsimorqa, umanpi khishka pilluyoj, chantá puka patanchanawan qhatasqa. Pilatotaj nerqa: Kaymá chay runaqa, nispa.
Chaypacha kuraj sacerdotekuna, chantá Templota qhawaj soldadokuna ima Jesusta rikuytawan, kutin kutinta qhaparerqanku: Cruzman chakatasqa kachun, nispa. Jinapi Pilato nerqa: Qankuna apakapuychej, cruzmantaj chakataychej. Noqarí kay runapi mana ima juchantapis tarinichu, nispa.
Judiokunaj kurajninkukunatajrí kuticherqanku: Diosqa kamachisqankunata qhelqasqata qowarqayku, chayman jinataj kay runa wañuchisqapuni kanan tiyan, Diospa Churin kasqanta nisqanrayku, nispa.
Chay nisqankuta uyarispa, Pilato astawan mancharikorqa.
Kamachinan wasiman Jesusta pusaspataj, payta taporqa: Maymantataj qan kankiri? nispa. Jesustajrí mana ni imata kuticherqachu.
Chantá Pilato nerqa: Manachu imatapis niwanki? Manachu yachanki noqa atiyniyoj kasqayta kacharichisunaypaj, chayrí cruzman chakatachisunaypajpis? nispa.
Jesustaj kuticherqa: Mana imatapis contraypi ruwayta atiwajchu, manachus Dios atiyta qosunkiman chayqa. Chayrayku pichus noqata qanman jaywaykuwajqa qanmanta aswan juchayoj, nispa.
Chaymantapacha Pilatoqa Jesusta kacharipuyta munasharqa. Judiokunatajrí qhaparerqanku: Chay runatachus kacharinki chayqa, mana Romapi kuraj kamachej Cesarman sayasqachu kanki. Pillapis kuraj kamachej kasqanta nejqa Cesarman contranpi kashan, nispa.
Chayta uyariytawan, Pilatoqa watej jawaman Jesusta pusarqa. Chantá maypichus justiciata ruwananpaj tiyakoj, chaypi tiyarikorqa, rumiwan losasqa cheqapi. Chaynejta Hebreo rimaypi “Gabata”, nispa sutichaj kanku.
Chaypacha Pascua raymita ruwanapaj wakichikuna p'unchay karqa, chawpi p'unchay jina. Pilatotaj judiokunata nerqa: Kayqa kuraj kamachejniykichej, nispa.
Paykunatajrí qhaparerqanku: Llajtamanta jawaman orqhospa, cruzman chakatachimullayña, nispa. Pilatotaj paykunata nerqa: Kuraj kamachejniykichejtachu cruzman chakatachisaj? nispa. Kuraj sacerdotekunataj kuticherqanku: Mana waj kuraj kamachejniyku kanchu Romapi kuraj kamachej Cesarmanta astawanqa, nispa.
Chantá Pilatoqa judiokunaj kurajninkukunaj nisqankuta kasuspa, Jesusta soldadokunaman jaywaykorqa cruzman chakatanankupaj. Paykunataj Jesusta jap'ispa, chakatanankupaj aparqanku.
Chantá Jesús cruznin lijrarisqa llajtamanta llojserqa, T'ojlu Moqo nisqa cheqaman. Chaynejta hebreo rimaypi “Gólgota” nillajtaj kanku.
Chaypitaj Jesusta cruzman chakatarqanku. Jinallataj iskay runakunata chakatallarqankutaj, ujninta pañanman, ujnintataj lloq'enman, Jesustataj chawpiman.
Pilatotaj cruzman uj qhelqasqata churacherqa. Chay qhelqasqa ajinata nisharqa: “Kayqa Nazaretmanta Jesús, judiokunaj kuraj kamachejninku”, nispa.
Ashkha runa chay qhelqasqata ñawirerqanku, imaraykuchus llajta qayllapi Jesusta chakatasqanku. Chay qhelqasqataj kinsa rimaypi qhelqasqa karqa: Hebreo rimaypi, latinpi, chantá griego rimaypi ima.
Judiokunaj kuraj sacerdotenkunarí Pilatota nerqanku: Ama qhelqaychu: Judiokunaj kuraj kamachejninku, nispa. Aswanpis qhelqawaj: Noqaqa judiokunaj kuraj kamachejninku kasqayta nini, nispa nisqanta.
Pilatorí paykunaman kuticherqa: Mana. Imatachus qhelqasqayqa qhelqasqaña. Ajinalla kakuchun, nispa.
Jesusta cruzman chakataytawan, soldadokunaqa p'achanta tawaman t'aqaspa, rak'inakorqanku, sapa ujpaj ujkama. Jinapis ukhunchana p'achanqa patamanta urakama uj awasqalla karqa, manataj sirasqachu.
Chayrayku soldadokuna ninakorqanku: Kaytaqa ama llik'inachu. Walej kanman suerteta choqananchej, pipajchus kananta yachananchejpaj, nispa. Ajinata junt'akorqa, imachus Diospa Qhelqachisqanpi nin, chay: P'achayta rak'inakorqanku, p'achayraykutaj suerteta choqarqanku, nispa. Soldadokunataj ajinata ruwarqanku.
Jesús cruzpi chakatasqa kasharqa, chay qayllapi kasharqanku maman, mamanpa ñañan, Cleofaspa warmin María, chantá María Magdalena ima.
Jinapi Jesús mamanta chaypi sayashajta rikorqa, rikullarqataj paypa qayllanpi munasqa yachachisqan kashajta. Chantá mamanta nerqa: Mamáy, kunanmantapacha pay churiyki jina kanqa, nispa.
Chantá yachachisqantañataj nerqa: Payqa kunanmantapacha mamayki jina kanqa, nispa. Chaymantapacha Jesuspa yachachisqanqa Mariata wasinman pusakaporqa.
Chay qhepata Jesús imachus ruwanan tukuychasqaña kasqanta yachaspa, Diospa Qhelqachisqan junt'akunanpaj nerqa: Yakumanta ch'akishawan, nispa.
Chaypi k'allku vinoyoj uj yuru kasharqa. Chantá chaypi kajkunamanta ujninkoqa esponjata chay k'allku vinoman chhapuykuytawan, k'aspiman wataykuspa, Jesuspa siminman qayllaykucherqa.
Jesustaj chay k'allku vinota llamiytawan, nerqa: Imachus ruwanayta tukuychaniña, nispa. Chantá umanta liwiykuspa, wañuporqa.
Chaypacha Pascua raymi ruwana ñawpaj p'unchay karqa. Chayrayku judiokuna samarina p'unchaypi ayakuna cruzpi warkhurayananta mana munarqankuchu, paykunapaj ancha jatun p'unchay kasqanrayku. Chayrayku judiokunaj kurajninkukuna Pilatomanta mañakorqanku kamachinanta chakatasqakuna usqhayta wañunankupaj chakinkuta p'akiranankuta, chaymantataj ayakunata cruzmanta urayk'uchinankuta.
Soldadokunataj rispa, pikunachus Jesuswan khuska chakatasqa karqanku, chaykunaj chaki senqankuta ujmanta uj p'akirarqanku.
Jesusman qayllaykusparí, payta wañusqataña tariparqanku. Chayrayku chaki senqanta manaña p'akerqankuchu.
Chaywanpis ujnin soldado lanzawan Jesuspa wajtannin chaynejta t'ojserqa, chay kikinpachataj yawar, yaku ima surumorqa.
Chayta rikojqa testigo jina imatachus rikusqanta willarqa, chay willasqantaj mana llullachu. Payqa maychus kajta parlan, qankuna chayta jap'ikunaykichejpaj.
Chay karqa Diospa Qhelqachisqanpi nisqan junt'akunanpaj: Tullunmanta ni ujpis p'akisqachu kanqa, nispa.
Diospa Qhelqachisqanpi wajnejpi nillantaj: Pitachus lanzawan t'ojsisqankuta qhawanqanku, nispa.
Chay tukuy ima qhepata, Arimatea llajtayoj José Jesuspa ayanta apakapunanpaj Pilatomanta mañakorqa. Joseqa judiokunaj kurajninkukunata manchachikusqanrayku pakayllamanta Jesusta qhatisqa. Chantá Pilatoqa Josejpa mañakusqanta uyarerqa, Josetaj Jesuspa ayanta apakaporqa.
Nicodemopis jamullarqataj, pichus uj tuta jamuspa Jesusta watukusqa, chay. Payqa kinsa chunka kilo jina mirrata, aloetawan chajrusqata apamorqa.
Paykunataj Jesuspa ayanta jap'iytawan, chay chajrusqa sumaj q'apashaj jawinawan churaykuspa, sabanawan mayt'uykorqanku, imaynatachus judiokuna ayata p'ampayta yachaj kanku, chay usuman jina.
Chantá, maypichus Jesusta chakatarqanku, chaynejpi uj huerta karqa. Chaypitaj mosoj aya p'ampana karqa, chaymantaj mana pitapis p'ampasqankurajchu.
Jinapi judiokuna Pascua raymita ruwanapaj wakichikuna p'unchay kasqanrayku, Jesuspa ayanta chay aya p'ampanaman churarqanku, imaraykuchus qayllallapi karqa.

Semana qallariy p'unchay sut'iyashajtin, María Magdalena rerqa, Jesús maypichus p'ampasqa karqa, chayman. Jinapi aya p'ampana punkupi rumitaqa tanqarparisqata rikorqa.
Chantá María usqhay usqhayta Simón Pedroman rerqa, Jesuspaj munasqa yachachisqanmanwan ima. Paykunatataj nerqa: Tukuyta Kamachej Jesuspa ayanta pikunachari apakapusqanku, manataj yachaykuchu maymanchus churasqankuta, nispa.
Chayta uyarispa, Pedrowan, chay yachachisqawan ima aya p'ampanaman rerqanku.
Iskayninku phawitalla rerqanku, chay uj yachachisqarí astawan phawaspa, Pedrota atiparqa, ñawpajtataj aya p'ampanaman chayarqa.
Chantá k'umuykuspa, aya p'ampanata qhawaykorqa, jinaspataj sabanata suk'asqata rikorqa. Chaywanpis mana yaykorqachu.
Qhepanta Simón Pedro chayaspataj, aya p'ampana ukhuman yaykuykorqa. Paypis sabanata chaypi churasqata rikullarqataj.
Jesuspa uman qhatasqa karqa, chay pañotapis mana sabanawan khuskatachu rikorqa, aswanpis wajnejpi suk'asqata.
Chaymanta pichus ñawpajta aya p'ampanaman chayasqa, chay yachachisqapis yaykullarqataj. Chantá sabanata, uma qhatanatawan rikuspa, Jesús kawsarimpusqanta creerqa.
Chaykama paykunaqa Diospa Qhelqachisqanpi imatachus nisqanta manaraj entiendeyta aterqankuchu, Jesús wañusqamanta kawsarimpunan kasqanmanta.
Chantá yachachisqakunaqa sapa ujninku wasinkuman kutiporqanku.
Chaykama María Magdalena aya p'ampana qayllapi waqasharqa. Waqan waqan k'umuykuspataj, aya p'ampana ukhuta qhawaykorqa.
Chantá yuraj p'achayoj iskay angelkunata tiyashajta rikorqa, maypichus Jesuspa ayan churasqa karqa, chaypi, ujninta sawnananpi, ujnintataj jayt'ananpi.
Angelkunataj payta taporqanku: Warmisita, imaraykutaj waqashankiri? nispa. Chantá María kuticherqa: Tukuyta Kamachej Jesusniypa ayanta apakapusqanku, manataj yachanichu maymanchus churasqankuta, nispa.
Chayta niytawan María tijrarikuspa, Jesusta rikorqa. Chaywanpis Jesús kasqanta mana repararqachu.
Jinapi Jesusqa payta taporqa: Warmisita, imaraykutaj waqashankiri? Pitataj mask'ashankiri? nispa. Mariataj huertata qhawaj runa kasqanta yuyaspa, nerqa: Wiraqochi, qanchus ayata aparqanki chayqa, willaway maymanchus churasqaykita, apakapunaypaj, nispa.
Chantá Jesús nerqa: María, nispa. Mariataj allinta qhawaspa, hebreo rimaypi nerqa: Raboni, nispa. Chayqa “Yachachej Wiraqochi” niyta munan.
Jesustaj nerqa: Ama jap'iwaychu, imaraykuchus patapi kashaj Tatayman manaraj rinirajchu. Astawanqa wawqeykunaman nimuy: Pay nisunkichej: Tatayman, Tataykichejman, Diosniyman, Diosniykichejmantaj rishani, nispa.
Jinapi María Magdalena rispa, Tukuyta Kamachej Jesusta rikusqanta yachachisqakunaman willarqa, jinallataj Jesús imatachus nisqantawan.
Chay kikin semana qallariy p'unchay ch'isiyaykuytaña, Jesuspa yachachisqankuna uj wasipi tantasqa kasharqanku. Judiokunaj kurajninkukunata manchachikusqankurayku wasej punkun sumaj wisq'asqa kasharqa. Jinapi Jesús rikhuriytawan, chawpinkupi sayarqa, paykunatataj napaykorqa: Diospa sonqo tiyaykuynin qankunawan kachun, nispa.
Chayta niytawan, clavoj jusk'usqan makinta, lanzaj qhallasqan wallak'unta ima rikuchikorqa. Yachachisqankunataj Tukuyta Kamachej Jesusta rikuspa, mayta kusikorqanku.
Chantá Jesús ujtawan paykunata nerqa: Diospa sonqo tiyaykuynin qankunawan kachun. Imaynatachus Tata Diosniy noqata kay pachaman kachamuwarqa, ajinallatataj qankunatapis kay pachapi tukuy runaman kachaykichej, nispa.
Chayta niytawan, paykunaman phukuspa, nillarqataj: Santo Espirituta jap'iychej.
Pikunaj juchankutachus pampachankichej, chaykunaj juchanku pampachasqa kanqa. Pikunajtatajchus mana pampachankichejchu, chaykunaj juchanku manallataj pampachasqachu kanqa, nispa.
Tomasqa chunka iskayniyoj yachachisqakunamanta ujnin kaj karqa. Payqa Dídimo sutiwan rejsisqallataj karqa. Paytaj mana chay waj yachachisqakunawanchu kashasqa, maypachachus Jesús paykunaman rikhurisqa, chaypacha.
Chantá yachachisqakuna payta nerqanku: Tukuyta Kamachej Jesusta kawsashajta rikuyku, nispa. Tomastajrí paykunata nerqa: Sichus makinpi clavoj jusk'usqanta mana rikusajchu chayqa, mana creesajchu. Manatajchus ruk'anayta clavoj jusk'usqanman sat'iykusaj, nillataj wallak'unpi lanzawan t'ojsisqaman makiyta churaykusaj chayqa, manapuni creesajchu, nispa.
Pusaj p'unchayninman Jesuspa yachachisqankuna ujtawan wasipi tantakorqanku. Tomaspis paykunawan kasharqa. Wasej punkun sumaj wisq'asqa kashajtin, Jesús ujtawan chawpinkupi rikhurispa, paykunata napaykorqa: Diospa sonqo tiyaykuynin qankunawan kachun, nispa.
Chantá Tomasta nerqa: Ruk'anaykita kayman churay, makiytataj qhawariy. Jinataj makiykita kay wallak'uyman churay. Amaña iskayrayaychu, manachayqa noqa kawsashasqayta creey, nispa.
Tomastaj kuticherqa: Qanmin Kuraj Kamachejniy kanki, Diosniytaj, nispa.
Jesustajrí payta nerqa: Tomás, kawsashajta rikuwasqaykiraykuchu noqapi atinikunki? Jinapis mana rikuwaspalla noqapi atinikojkunaqa kusisqamin kanqanku, nispa.
Yachachisqankunaj rikunanta Jesús waj ashkha t'ukuna imakunatawanraj ruwarqa. Chaykunataj kay p'anqapi mana qhelqasqachu kashan.
Kaykunarí qhelqasqa kashan, qankuna creenaykichejpaj Jesusqa Diospa Churin Cristo kasqanta, ajinamanta paypa atiyninnejta wiñay kawsayniyoj kanaykichejpaj.

Chay qhepata, Tiberias qocha qayllapi Jesús ujtawan yachachisqankunaman rikhurerqa. Kay jina karqa:
Chaynejpi Jesuspa kay yachachisqankuna tantasqa kasharqanku: Simón Pedro, Dídimo nisqa Tomás, Galileapi Caná llajtamanta Natanael, Zebedeoj iskaynin churinkuna, chantá iskay yachachisqakunapiwan ima.
Jinapi Simón Pedro paykunata nerqa: Challwata jap'ej rishani, nispa. Paykunataj nerqanku: Noqaykupis qanwan risqayku, nispa. Chantá rispa, uj boteman wicharerqanku. Chaywanpis chay tutantin mana uj challwallatapis jap'erqankuchu.
Sut'iyashajtinña, Jesús qocha kantupi rikhurerqa. Yachachisqankunatajrí Jesús kasqanta mana repararqankuchu.
Chantá Jesús paykunata nerqa: Kawsaqekuna, challwata jap'inkichejñachu? nispa. Paykunataj nerqanku: Mana, ni ujtapis jap'iykuchu, nispa.
Jesús paykunata nillarqataj: Ch'ipata botej pañannejman choqaykuychej, chaypitaj jap'inkichej, nispa. Yachachisqakunataj ch'ipata choqaytawan, mana orqhoyta aterqankuchu may ashkha challwayoj kasqanrayku.
Jinapi, pitachus Jesús munakorqa, chaymin Pedrota nerqa: Payqa Tukuyta Kamachej Jesús, nispa. Simón Pedrotaj Tukuyta Kamachej Jesús kasqanta nejta uyarispa, q'ara wasalla kashasqanrayku patanchana p'achanta churaykukorqa. Chantá usqhayta qocha kantuman chayananpaj yakuman phinkiykorqa.
Wakin yachachisqakunataj botepi jamorqanku, ch'ipa junt'a challwata aysamuspa, imaraykuchus qocha kantuman pachaj metro jinallaña karqa.
Chantá qocha kantuman chayaspa, paykuna t'antata rikorqanku, nina k'ajay patapitaj uj challwa churasqata.
Jesustaj paykunata nerqa: Kunan jap'isqaykichej challwakunamanta wakinta apamuychej, nispa.
Chantá Simón Pedro boteman wicharispa, qocha kantuman ch'ipata orqhorqa, jatuchaj challwakunawan junt'ata. Chay ch'ipapi 153 challwakuna karqanku. Chay chhika challwawanpis ch'ipaqa mana llik'ikusqachu.
Jinataj Jesús yachachisqankunata nerqa: Jamuychej, mikhurikuychej ari, nispa. Mana mayqenninkupis taporqankuchu: Pitaj kanki? nispa, imaraykuchus yachallarqanku Tukuyta Kamachej Jesuspuni kasqanta.
Jesustaj paykunaman qayllaytawan, t'antata oqharispa jaywarqa, jinallataj challwatapis.
Kaywanqa Jesús wañusqamanta kawsarimpuytawan yachachisqankunaman rikhurisqanqa kinsa kutiña karqa.
Mikhuyta tukusqankutawan, Jesusqa Simón Pedrota nerqa: Jonaspa churin Simón, kaykunamanta astawanchu munakuwanki? nispa. Pedrotaj kuticherqa: Arí, Tukuyta Kamachej, munakususqayta qan yachanki, nispa. Jesustaj nerqa: Ajina chayqa, corderoykunata michipuway, nispa.
Chantá Jesús ujtawan Pedrota taporqa: Jonaspa churin Simón, munakuwankichu? nispa. Pedrotaj kuticherqa: Arí, Tukuyta Kamachej, munakususqayta qan yachanki, nispa. Jesús nillarqataj: Jina chayqa, ovejaykunata michipuway, nispa.
Ujtawanpis Jesús tapullarqataj: Jonaspa churin Simón, munakuwankichu? nispa. Pedrotaj llakiywan oqharichikorqa, kinsa kutikama: Munakuwankichu? nispa Jesús nisqanmanta. Chantá kuticherqa: Tukuyta Kamachej Jesusníy, qan tukuy imata yachanki. Qanta munakususqaytapis yachallankitaj, nispa. Jesustaj payta nerqa: Jina chayqa, ovejaykunata michipuway.
Kayta sut'ita niyki: Waynallaraj kashaspaqa, qan chumpillikoj kanki, munasqaykiman jinataj purej kanki. Machuña kaspatajrí, makiykita oqharinki, wajtaj p'achaykita churasonqa, maymanchus mana munasqaykimantaj pusasonqa, nispa.
Chayta Jesús nerqa, Pedro imaynata wañuspachus Diosta jatunchananmanta yachayta qonanpaj. Chayta niytawantaj, Jesús nillarqataj: Qhepayta jamuy, nispa.
Jinapi Pedro qhepata qhawarispa, rikorqa Jesuspa munasqa yachachisqanta jamushajta. Payllataj cenapi Jesusman atiykukuspa, tapusqa: Tukuyta kamachej, pitaj jap'ichisonqari? nispa.
Pedrotaj chay yachachisqata rikuspa, Jesusta nerqa: Tukuyta Kamachej Jesús, paywanrí, imataj kanqari? nispa.
Jesustaj kuticherqa: Sichus kutimunaykama pay kawsananta munani chayqa, qanpata ima ruwanayki tiyan? Qanrí noqata qhatiwaypuni, nispa.
Jesús ajinata nisqanrayku, Jesusta qhatejkuna aswan qhepaman paykunapura ninakorqanku chay yachachisqa mana wañunanta. Jesusrí mana nisqachu: Mana wañonqachu, nispaqa. Aswanpis nisqa: Sichus kutimunaykama pay kawsananta munani chayqa, qanpata ima ruwanayki tiyan? nispa.
Jesuspa chay yachachisqanqa chay tukuyta willarqa, qhelqarqataj. Yachanchejtaj imatachus nisqanqa ajinapuni kasqanta.
Jesuspa ruwasqanqa may chhikaraj tiyan. Chaykunachus ujmanta uj qhelqasqa kanman chayqa, yuyani tukuy kay pacha mana wakinmanchu chay qhelqasqa p'anqakunata churanapaj.