Tukuy imapis manaraj ruwasqa kashajtin, kawsayta qoj Simi Nisqa sutiyoj karqañapuni. Noqaykutaj payta uyarerqayku, jinataj kikin ñawiykuwan rikorqayku, qhawarqayku, chantá makiykuwan llankharqayku ima.
Kawsayta qojmin rikuchikorqa, noqaykutaj payta rikorqayku. Kunantaj rikojkuna jina qankunaman chay wiñay kawsaymanta willayku. Payqa Tata Dioswan karqa, noqaykumantaj rejsichikuwarqayku.
Ajinaqa imatachus rikusqaykuta, chantá uyarisqaykuta ima qankunaman willayku, qankuna uj sonqolla noqaykuwan kanaykichejpaj, imaynatachus noqaykupis Tata Dioswan, chantá Churin Jesucristowan uj sonqolla kayku, ajinata.
Kay cartata qhelqaspa, qankunaman apachimuyku noqaykuwan khuska qankuna mayta kusikunaykichejpaj.
Jesucristo kay jinata yachachiwasqaykuta qankunaman willayku: Diosqa k'anchay jinamin, manataj paypeqa ni ima laqhayay kanchu.
Dioswan k'achata kawsakusqanchejta nishaspa, sichus juchallispallapuni purinchej chayqa, llullakushanchej, manataj cheqa kajman jinachu kawsashanchej.
K'anchaypichus kawsanchej chayqa, imaynatachus Diospis k'anchaypi kashan, ajinata, noqanchejpis ujkuna ujkunawan uj sonqolla kawsanchej, Diospa Churin Jesuspa yawarnintaj tukuy juchamanta llimphuchawanchej.
Sichus mana juchayoj kasqanchejta ninchej chayqa, noqallanchejtaj q'otiyakushanchej, manataj cheqa kajtachu parlashanchej.
Juchanchejtachus Diosman rimarinchej chayrí, payqa nisqanta junt'aj, cheqantaj kasqanrayku juchanchejta pampachanqa. Jinallataj payqa tukuy millay ruwasqanchejmantapis llimphuchawasunchej.
Sitajchus mana juchallikusqanchejta ninchej chayqa, Diosta llullata jina rikhurichinchej. Ajinata ruwaspa, simi nisqanta mana tukuy sonqochu jap'ikusqanchejmanta yachayta qoshanchej.

Munasqa wawaykuna, ama juchallikunaykichejpaj kaykunata qhelqamuykichej. Chaywanpis sichus pipis juchallikun chayqa, Tata Diospa ñawpaqenpi noqanchejrayku parlarinanpaj uj tiyan. Chayqa Jesucristo, paytaj cheqantapuni ruwan.
Paymin juchanchej pampachasqa kananpaj ñak'asqa uywata q'olachisqa jina jaywasqa karqa. Manataj noqanchejpa juchanchejraykullachu, jaywasqa karqa, astawanqa kay pachapi tukuy runaj juchankurayku.
Sichus Diospa kamachisqanta kasunchej chayqa, yachanchej cheqapuni Dioswan allinpi kawsakushasqanchejta.
Sichus pipis ninman: Noqaqa Dioswan allinpi kawsakushani, nispa, nitaj kamachisqanta kasunchu chayqa, chay runaqa llullamin, manataj cheqantachu parlashan.
Sichus pipis Diospa nisqanta kasun chayqa, cheqatapuni Diosta munakusqanta rejsichishan. Kay jinamanta Dioswan uj sonqolla kasqanchejta yachanchej:
Pichus Dioswan uj sonqolla kasqanta nejqa kawsanan tiyan, imaynatachus Jesús kay pachapi kawsarqa, ajinata.
Munasqa wawqe panakuna, mana mosoj kamachisqatachu qhelqamuykichej, manachayqa unaymantapacha uyarerqankichej, chay kamachisqata, mayqentachus yachankichejña, chayta.
Chaywanpis, kay kamachisqaqa mosoj. Jesusqa kay kamachisqata kasuspapuni purerqa, jinallatataj qankunapis purishankichej, imaraykuchus kawsayniykichejpi laqhaqa chinkapushanña, cheqa k'anchaytaj k'anchashanña.
Sichus pipis k'anchaypiña purishasqanta nishaspa, wawqe panantataj chejnikun chayqa, laqhallapiraj kawsashan.
Pichus wawqe pananta munakojrí k'anchaypi purishan, manataj pitapis misk'achinanpaj jina imatapis ruwanchu.
Wawqe pananta chejnikojrí laqhallapiraj purishan. Manataj yachanchu maymanchus rinanta, imaraykuchus laqhaqa ñawinta mana rikojta saqenchu.
Munasqa wawaykuna, kayta qankunaman qhelqamuykichej, imaraykuchus juchaykichejqa Jesucristonejta pampachasqaña.
Jesucristota qhatikuypi unayniyojña kajkuna, qankunaman qhelqamuykichej, imaraykuchus qankuna Jesucristota qhatikushankichej, pichus manaraj imapis kashajtin karqañapuni, chayta. Jesucristota qhatikuypi wayna jina kallpanpi kashajkuna, qankunamanpis qhelqamullaykichejtaj, imaraykuchus qankunaqa Kuraj Supayta atipankichejña. Wawakuna, qankunamanpis qhelqamullaykichejtaj, imaraykuchus Tata Dioswan allinpi kawsakushankichej.
Jesucristota qhatikuypi unayniyojña kajkuna, qankunaman qhelqamuykichej, imaraykuchus qankunaqa pichus ñawpajmantapacha kajta rejsinkichejña. Jesucristota qhatikuypi wayna jina kallpaykichejpi kajkuna, qankunaman qhelqamullaykichejtaj, imaraykuchus sinch'i kallpayoj kankichej, Diospa simi nisqantapis sonqoykichejpi jap'ikunchej, chantá Kuraj Supayta atiparqankichej.
Ama qankunaqa Diosman mana kutirikojkuna jina kawsayta munaychejchu, nitaj kay pachapi mana allin imakunatapis munakuychejchu. Pichus Diosman mana kutirikojkuna jina kawsayta munajqa Tata Diosta mana munakunchu.
Kay pachapi kaykuna tiyan: Juchallinaman aysaj sonqoj mana allin kajta munaynin, ñawej rikusqanta imata jina munapayay, imatachus tarisqanmanta chayrí kapuyninmanta runaykachay ima. Chay tukoyqa mana Tata Diosmantachu, manachayqa Diosman mana kutirikojkunamanta.
Kay pachapi mana allin kajqa tukukapushan, jinallataj mana allinta kajta munanapis. Diospa munayninta ruwajrí, wiñaypaj kawsanqa.
Munasqa wawaykuna, kay tiempo tukukapunan qayllapiña kashanchej. Qankuna kay tiempo tukukunan qayllata Cristoj contranpi sayarej rikhurimunanmanta uyarerqankichej. Kunantaj Cristoj contranpi sayarejkuna ashkha rikhurimunkuña. Chayrayku yachanchej kay tiempo tukukapunan qayllapiña kashasqanchejta.
Paykunaqa noqaykuwan khuska karqanku. Chaywanpis mana noqaykumantapunichu karqanku. Noqaykumantachus kankuman karqa chayqa, paykunaqa noqaykuwan qhepakunkuman karqa. Jinapis llojsipuspa, mana jayk'ajpis noqaykumantachu kasqankuta yachayta qorqanku.
Aswanpis Cristoqa Santo Espiritunejta qankunata paypaj t'aqasorqachej, tukuyniykichejtaj cheqa kajta yachankichej.
Manamin cheqa kajta mana rejsisqaykichejraykuchu noqa kayta qhelqamuykichej, manachayqa cheqa kajta rejsisqaykichejrayku. Jinallataj qankuna cheqan kaj mana cheqan kajmanta waj jina kasqanta yachankichej.
Pitaj llullari? Pichus yachachishaspa nin: Jesusqa mana Diospa kachamusqan Cristochu, nispa. Chay runamá Cristoj contranpi sayarejqa, imaraykuchus Tata Diosta, Diospa Churintawan ima qhesachan.
Pichus Diospa Churinta qhesachajqa mana Tata Dioswanchu kashan. Pichus Churita Cristo kasqanta nejrí Tata Dioswan kashan.
Chayrayku, imatachus qallariymantapacha yachachisorqachej, chayta kasuspa ama sayk'uychejchu. Sichus qallariymantapacha yachasqaykichejta kasuspallapuni kankichej chayqa, Churiman, Tata Diosman ima ujchasqa kashankichej.
Chaymá chay wiñay kawsayqa, mayqentachus kikin Jesucristo qonawanchejta nerqa, chay.
Noqa kay imakunata qhelqamuykichej qankunata pantachiyta munajkunamanta qhawakunaykichejpaj.
Qankunamanrí Diosqa Santo Espirituta qosorqachej, paytaj qankunapi tiyakushan. Chayrayku mana pejpa yachachinanrajchu kanaykichej tiyan, manachayqa Santo Espíritu tukuy imata yachachisunkichej. Paypa yachachisqanqa cheqanmin, manataj llullachu. Chayrayku qankunaqa Cristowan allinpipuni kawsakuychej, imaynatachá Santo Espíritu yachachisorqachej, ajinata.
Kunanqa, wawaykuna, Cristowan allinpipuni kawsakuychej, pay ujtawan kutimojtin, mana manchachikuspa, nitaj p'enqakuspa, paypa ñawpaqenpi rikhurinanchejpaj.
Qankuna yachankichejña Jesucristo cheqanta ruwaj kasqanta. Yachallankichejtaj cheqan kajta ruwajkunaqa cheqapuni Diospa wawankuna kasqankuta.

Reparaychej may jinatapunichus Tata Dios munakuwasqanchejta, Diospa wawankuna nisqa kananchejpaj. Jinapunitaj Diospa wawankuna kanchej. Diosman mana kutirikojkunarí mana Diospa wawankunapajchu rejsiwanchej, Diosta mana allinta rejsisqankurayku.
Munasqa wawqe panaykuna, noqanchejqa Diospa wawankunaña kanchej. Chaywanpis aswan qhepanejman imaynachus kananchejta Dios mana rikuchiwanchejrajchu. Jinapis Jesucristo rikhurimojtin, pay jina kananchejta yachanchej, imaraykuchus payta imaynachus kasqanta rikusunchej.
Pichus Jesucristopi atinikuspa jinapuni kananta suyakojqa pay kikin llimphuchakun, imaynachus Jesucristopis llimphupuni, ajina.
Pichus juchallikojqa Diospa kamachisqanta p'akin, imaraykuchus juchalleyqa Diospa kamachisqanpa contranpi sayariymin.
Qankuna yachankichejña, Jesucristoqa juchanchejmanta llimphuchanawanchejpaj jamusqanta. Jesucristorí mana juchallinchu, nipunitaj juchalliyta atinchu.
Tukuy pichus Jesucristowan allinpi kawsakojqa mana juchallispachu purin. Pichus juchallispallapuni purejrí mana Jesucristoman kutirikunchu, nitaj yachanchu pichus pay kasqanta.
Munasqa wawaykuna, ama piwanpis q'otiyachikuychejchu. Pichus cheqan kajta ruwajqa cheqan runa kasqanta rejsichikun, imaynachus Jesucristopis cheqan, ajina.
Pichus juchallispallapuni purejrí Kuraj Supaypata kasqanta rejsichikushan, imaraykuchus Kuraj Supay qallariymantapacha juchallispallapuni purin. Chayrayku Diospa Churenqa Kuraj Supaypa ruwasqanta phirinanpaj jamorqa.
Diospa wawanña kajqa mana juchallispallapuni purinchu, imaraykuchus paypeqa Diospa kawsaynin kashan. Ajinaqa pichus Diosmanta paqarejqa manaña juchallispallapuni puriyta atinmanchu.
Chayrayku pikunachus Diospa wawan kasqanku sut'i yachakun, pikunatajchus Kuraj Supaypata kasqankupis sut'illataj yachakun: Tukuy pichus mana cheqan kajta ruwaj, nitaj Jesucristota qhatej masintapis munakojqa mana Diospatachu.
Qallariymantapacha qankuna kay willayta uyarerqankichej: Ujkuna ujkuna munanakunanchej tiyan, nispa.
Ama Caín jinaqa kanachejchu. Payqa Kuraj Supaypata kasqanrayku, wawqenta wañucherqa. Imaraykutaj Caín wawqenta wañucherqari? Payta wañucherqa, imaraykuchus paypa ruwasqan mana cheqanchu karqa, wawqenpatataj cheqan.
Wawqe panaykuna, sichus Diosman mana kutirikojkuna chejnisunkichej chayqa, ama t'ukuychejchu.
Sichus wawqe pananchejkunata munakunchej chayqa, yachanchej wañuymanta kawsayman pasasqanchejta. Pichus mana munakojrí wañusqallaraj kashan.
Pichus Jesucristota qhatikoj masinta chejnikojqa runa wañuchi, yachankichejtaj runa wañucheqa mana wiñay kawsayta jap'inanta.
Cheqatapuni munakuy imaynachus kasqantaqa kay jinamanta yachanchej: Jesucristo noqanchejrayku wañunanpaj kawsayninta jaywaykusqanpi. Ajinata noqanchejpis Jesucristota qhatikoj masinchejkunata yanapananchejrayku kawsayninchejta tukuchinanchej tiyan.
Chaywanpis pipis kapuyniyoj kashaspa, sichus Jesucristota qhatikoj masinta pisichikojta rikunman, manataj khuyarinmanchu chayqa, chay runaqa Diosta mana munakusqanta rejsichishan.
Munasqa wawaykuna, munakusqanchejqa ama nisqallachu kachun. Aswanpis cheqatapuni munakusqanchejta ruwasqanchejwan yachayta qonachej.
Chay jinamanta Diospata kasqanchejta yachanchej, ajinamantataj Diospa ñawpaqenpi mana imata manchachikuspa sayasunchej.
Sonqonchejchus imallamantapis juchachawasunman chayqa, Diosqa sonqonchejmantapis aswanrajmin, jinataj pay tukuy imata yachan.
Munasqa wawqe panaykuna, sichus sonqonchej mana juchachawanchejchu chayrí, tukuy sonqo Diosman qayllaykuyta atinchej.
Jinallataj Diosqa tukuy mañakusqanchejta qowasunchej, imaraykuchus kamachisqanta kasunchej, jinataj imachus payta kusichin, chaytapis ruwanchej.
Kaymin Diospa kamachisqanqa: Diospa Churin Jesucristopi atinikunanchej, kamachiwasqanchejman jinataj ujkuna ujkuna munanakunanchej.
Pikunachus Diospa kamachisqanta kasojkunaqa Dioswan k'acha kawsakuypi kashanku, Diospis paykunawan kawsakushallantaj. Noqanchejpis Dios noqanchejwan kawsakushasqanta yachallanchejtaj, imaraykuchus qowasqanchej Santo Espíritu noqanchejpi tiyakun, chayrayku.

Munasqa wawqe panakuna, tukuy pikunachus: Diospa Espiritunpa yuyaychasqan kani, nispa ninku, chaykunaj yachachisqankuta ama jap'ikullaychejchu. Manachayqa Diosmantachus kanku, manachus chayta allinta reparaychej, imaraykuchus ashkha mana cheqanta yachachejkuna tukuynejpi purishanku.
Qankuna Diospa Espiritunpa yuyaychasqan kajtaqa kay jinamanta reparayta atinkichej: Pichus Jesucristo cheqapuni runaman tukuspa kay pachaman jamusqanta sut'ita rimarin chayqa, chay runamin Diospa Espiritunpa yuyaychasqan.
Pitajchus nin: Jesucristo kay pachaman mana runaman tukuspachu jamorqa, nispa chayqa, chay runaqa mana Diosmantachu, manachayqa Cristoj contranpi sayarejpa yuyaychasqan. Qankuna Cristoj contranpi sayarej kay pachaman jamunanmanta uyarerqankichejña, kunantaj payqa kay pachapiña.
Munasqa wawaykuna, qankuna Diospata kankichej, chayraykutaj mana cheqantachu yachachejkunata atipankichejña. Diospa Espíritun, pichus qankunapi kajqa aswan atiyniyoj, pichus kay pachapi kashan, chaymanta nisqaqa.
Mana cheqantachu yachachejkunaqa Diosman mana kutirikojkunamanta kanku. Chayrayku Diosman mana kutirikojkunaj yuyasqankumanta parlanku, Diosman mana kutirikojkunataj paykunata uyarinku.
Noqaykurí Diospata kayku. Pichus Diospata kajkuna uyariwayku. Pichus mana Diospata kajkunatajrí mana uyariwaykuchu. Chay jinamanta reparayta atinchej pichus cheqa kaj Espirituwan kashasqanta, pitajchus q'otiyaj espirituwan kashasqanta.
Munasqa wawqe panakuna, purajmanta munanakunanchej tiyan, imaraykuchus munakunaqa Diosmantamin. Pichus runa masinta munakojqa Diospa wawanmin, Dioswantaj k'achata kawsakun.
Pichus runa masinta mana munakojrí mana Dioswan k'achata kawsakunchu, imaraykuchus Diosqa cheqatapuni tukuyta munakojmin.
Tata Dios munakuwasqanchejta kay jinamanta rejsichiwarqanchej: Uj k'ata Churinta kay pachaman kachamorqa, paypi atinikuspa wiñay kawsayniyoj kananchejpaj.
Cheqatapuni munakunaqa ajinamin: Mana noqanchejchu Diosta munakorqanchej, manachayqa Diosmin munakuwarqanchej. Chayrayku pay Churinta kachamorqa wañusqannejta juchanchejta pampachananpaj.
Munasqa wawqe panakuna, sichus Dios ajinata munakuwarqanchej chayqa, ajinallatataj noqanchejpis ujkuna ujkuna munanakunanchej tiyan.
Mana pipis jayk'aj Diosta rikorqachu. Noqanchej purajmanta munanakunchej chayrí, Dios noqanchejpi tiyakun, munakuynintaj noqanchejpi imachus ruwananta ruwaspa, imatachus tariyta munasqanta junt'an.
Noqanchej Dioswan ujchasqa kawsasqanchejta, paytaj noqanchejpi tiyakusqanta ima yachanchej payqa Santo Espiritunta qowasqanchejrayku.
Noqaykutaj Churinta rikorqayku, willaykutaj Tata Diosqa payta kay pachaman kachamusqanta, tukuy runata qhespichinanpaj.
Pillapis sut'ita rimarin Jesús Diospa Churin kasqanta chayqa, chay runaqa Dioswan ujchasqa kashan, Diostaj paypi tiyakun.
Noqanchejqa may jinatachus Dios munakuwasqanchejta yachanchej, munakuwasqanchejpitaj atinikunchej. Diosqa cheqatapuni tukuyta munakojmin. Jinaqa pikunachus munakuspallapuni kawsajkunaqa Dioswan ujchasqa kawsakunku, Diostaj paykunapi kawsakun.
Dioswan kawsakojtinchejtaj, munakuyninchejqa maychus kajta munakunakama wiñan. Chayrayku, juicio p'unchaypi noqanchej mana manchachikuspa Diospa ñawpaqenpi sayayta atisunchej, imaraykuchus Jesús kay pachapi imaynatachus kawsarqa, ajinata kawsanchej.
Chay jinata runa masita munakojtinchej, mana imatapis manchachikuna kanchu, imajtinchus maychus kajta munakunaqa tukuy manchachikuyta wijch'un. Sichus pipis Dios jasut'inanta manchachikun chayqa, chay runaqa maychus kajta munakuyta mana yachanrajchu.
Noqanchejqa ujkuna ujkuna munanakunchej, imaraykuchus Diosraj ñawpajta munakuwarqanchej.
Sichus pipis ninman: Noqaqa Diosta munakuni, nispa, Jesucristota qhatej masintataj chejnikunman chayqa, payqa llullamin. Sichus pipis rikushasqan runa masinta mana munakunchu chayqa, mana rikusqan Diostapis manallataj munakunchu.
Diostajrí kay jinata kamachiwarqanchej: Pichus Diosta munakojqa Jesucristota qhatej masintapis munakullachuntaj, nispa.

Tukuy pichus creen Jesusqa Diospa kachamusqan Cristo kasqanta chayqa, payqa Diospa wawan. Jinallataj Tata Diosta munakojqa Tataj wawankunatapis munakullantaj.
Kay jinamanta Diospa wawankunata munakusqanchejta yachanchej, maypachachus Diosta munakunchej, kamachisqantataj kasunchej chaypacha.
Diosta munakusqanchejmanta yachayta qonchej maypachachus kamachisqankunata junt'anchej, chaypacha, kamachisqankunata junt'aytaj atina jinallamin.
Tukuy pichus Diospa wawan kajqa Diosman mana kutirikojkunaj yuyasqankuman jina kawsayta atipan. Diosman mana kutirikojkunaj yuyasqankuman jina kawsanataqa Jesuspi atinikuspamin atipanchej.
Pitaj Diosman mana kutirikojkuna yuyasqankuman kawsanata atipan? Pichus Jesusqa Diospa Churin kasqanta jap'ikojlla.
Jesucristo kay pachaman jamuspa, yakuwan bautizasqa karqa, chantá wañuspataj, yawarninta jich'arqa. Mana yakunejllatachu Jesusqa Diospa Churin kasqanta sut'incharqa, manachayqa yakunejta, chantá yawarnejta ima. Santo Espíritu cheqatapuni parlaj jina kayqa ajinapuni kasqanta sut'inchan.
Jinapuni kasqanta sut'inchajkunaqa kinsa kanku:
Santo Espíritu, yaku, chantá Jesús cruzpi wañuspa yawar jich'asqan ima. Chay kinsantinkutaj ujllata parlanku.
Noqanchejqa runakunaj sut'inchasqankuta cheqapuni kasqanta jap'ikunchej, icharí? Chaywanpis Diospa sut'inchasqanqa aswanraj, imaraykuchus Diosmin chayta nin. Tata Diostaj Jesusqa Churin kasqanta sut'inchan.
Tukuy pichus Diospa Churinpi atinikojqa tukuy sonqo yachan, Tata Diospa Churinmanta sut'inchasqanqa cheqapuni kasqanta. Pichus Tata Diospa sut'inchasqanta mana tukuy sonqo jap'ikojrí Diosta llullata jina rikhurichin, Churinmanta Tata Diospa sut'inchasqanta mana jap'ikusqanrayku.
Tata Diospa sut'inchasqanqa kay jinamin: Diosqa wiñay kawsayta qowasqanchej, chay wiñay kawsaytataj Churinpi atinikuspa jap'inchej.
Pichus Diospa Churinman ujchasqa kajqa wiñay kawsayta jap'inña. Pitajchus Diospa Churinman mana ujchasqa kajrí, mana wiñay kawsayniyojchu.
Kay imakunata qhelqamuykichej, pikunachus Diospa Churinpi atinikunkichej, chaykunaman, ajinamanta wiñay kawsayniyoj kasqaykichejta yachanaykichejpaj.
Noqanchej Diospi tukuy sonqo atinikunchej. Chayrayku sichus munasqanman jina imatapis mañakunchej chayqa, yachanchej pay uyarinawanchejta.
Sitajchus mañakusqanchejta Dios uyariwasqanchejta yachanchej chayqa, yachallanchejtaj imatachus mañakusqanchejta jap'isqanchejtaña.
Sichus pipis wawqe pananta mana wañuyman apaj juchata ruwajta rikunman chayqa, Diosmanta paypaj mañapuchun, Diostaj payman kawsayta qonqa. Chayta nini mana wañuyman apaj juchata ruwajkunamanta, imaraykuchus wañuyman apaj jucha tiyallantaj. Chay juchata ruwajpajrí mana ninichu Diosmanta pipis mañapunanta.
Tukuy millay kajta ruwanaqa juchamin. Chaywanpis, mana tukuy juchachu wañuyman apan.
Yachanchej Diospa wawanña kajkunaqa manaña juchallispallapunichu purisqankuta, imaraykuchus Diospa Churin paykunata waqaychan, Kuraj Supaytaj paykunata mana imanaytapis atinñachu.
Yachallanchejtaj noqanchej Diospata kasqanchejta, kay pachapi tukuy millayta ruwaspa purejkunatajrí Kuraj Supaypa makinpi kasqankuta.
Yachallanchejtaj Diospa Churin jamuspa yuyayta, yachayta ima qowasqanchejta, cheqa kaj Diosman kutirikunanchejpaj. Kunantaj cheqa kaj Dioswan ujchasqa kawsashanchej, imajtinchus Churin Jesucristowan ujchasqa kawsashanchej. Paymin uj k'ata Diosqa, payllataj wiñay kawsayta qon.
Wawaykuna, mana cheqa kaj dioskunaman k'umuykunamanta allinta qhawakuychej. Ajina kachun.