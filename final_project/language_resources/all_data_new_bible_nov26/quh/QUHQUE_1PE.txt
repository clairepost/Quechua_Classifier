Noqa, Pedro, Jesucristoj kachan kay cartata qhelqaspa apachimuykichej, Diospa ajllakusqankuna pikunachus Pontopi, Galaciapi, Capadociapi, Asiapi, chantá Bitiniapi ima waj llajtayoj jina tiyakushankichej, chaykunaman.
Tata Diosqa qankunata ñawpajmantapacha ajllakusorqachej, wakichisqanman jina Santo Espiritunejta qankunata juchamanta t'aqaspa. Payqa Jesucristota kasunaykichejpaj churasorqachej, Jesucristo cruzpi wañusqanraykutaj llimphuchasqa kanaykichejpaj. Kunantaj napaykuykichej: Diosqa qhasilla k'acha yanapayninta, chantá sonqo tiyaykuyta ima qankunaman qochun, nispa.
Yupaychasqa kachun Tukuyta Kamachej Jesucristonchejpa Tatan Dios. Payqa jatun khuyakuyninrayku watejmanta paqarichiwarqanchej, Jesucristota wañusqamanta kawsarichisqannejta. Chayrayku kunan mayta suyakushanchej
Dios mana ismoj, mana ch'ichichasqa, nitaj chinkapoj chayaqeta qonawanchejta. Chaywanpis kunan chay chayaqe janaj pachapi qankunapaj waqaychasqa kashan.
Diospi atinikusqaykichejrayku qankunapis Diospa atiyninwan waqaychasqallataj kankichej, tukuy imamanta qhespichisqa kanata jap'inaykichejkama. Chayqa qhepanejman rikuchisqa kananpaj wakichisqa kashan.
Chayrayku, qankuna mayta kusikuychej, kunan tukuy imaymana llakiykunawan mana unaytachu ñak'arinaykichej kashajtinpis.
Chay ñak'ariykunaqa Diospi atinikusqaykichej cheqachus manachus kasqanta sut'inchanqa. Chaypacha Diospi atinikusqaykichej cheqapuni kajtin, qankuna Jesucristoj kutimunan p'unchayta jatunchasqa, chantá allinpaj qhawasqa kankichej. Diospi atinikusqaykichejqa qorimanta nisqaqa aswan valorniyoj, imaraykuchus qoreqa ninawan ch'uwachasqa kaspapis, tukukuyniyoj. Diospi atinikusqaykichejrí mana.
Qankuna Jesucristota mana rikuspalla munakunkichej. Kunanpis mana payta rikuspalla, paypi atinikunkichej, kusikunkichejtaj may jatun mana niy atina kusiywan.
Jinallataj qankuna kusisqa kawsashankichej, imaraykuchus yachankichej Diosqa qankunata qhespichisunaykichejta. Chayraykumin paypi atinikushankichej.
Diosmanta sut'inchajkunaqa qhespichisqa kanamanta allinta yachayta munaspa, watorqanku. Parlallarqankutaj, Dios qhasilla k'acha yanapayninpi imatachus qankunaman qonasuykichej kasharqa, chaymantapis.
Cristoj Espíritun paykunapi kaspa, ñawpajmantapacha sut'inchasqa Cristo ñak'arinanmanta, chaymantataj jatunchasqa kananmanta ima. Paykunataj mayk'ajchus, chantá imaynamantatajchus chay kananta yachayta munaspa, mayta watorqanku.
Diosrí sut'incharqa chay tukoyqa mana paykunapajchu kasqanta, manachayqa qankunapaj. Kunantaj Jesucristomanta sumaj willayta willajkuna chaymanta parlasorqachej, janaj pachamanta kachamusqa Santo Espíritoj atiyninwan. Chay jina t'ukuna imakunata angelkunapis maytapuni rikuyta munallankutaj.
Chayrayku, qankuna allinta qhawarikuspa yuyaychakuychej, amataj sonqoykichejpa munasqanwan atipachikuychejchu. Chantá Dios qhasilla k'acha yanapayninrayku imatachus qosonqachej, chayta tukuy sonqo suyaychej. Chayta jap'inkichej, maypachachus Jesucristo kay pachaman ujtawan kutimonqa, chaypacha.
Chayrayku kasukoj wawakuna jina kaychej, amataj sonqoykichejpa munasqanta ruwaychejchu, imaynatachus ñawpajta manaraj Diosmanta allinta yachashaspa ruwaj kankichej, jinataqa.
Aswanpis qankuna juchamanta t'aqasqa jina allinta puriychej, imaraykuchus qankunata wajyaj Diosqa may llimphumin.
Diospa Qhelqachisqanpi nin: Qankunaqa Diospaj t'aqasqa kajkuna jina puriychej, imaraykuchus noqaqa may llimphumin kani, nispa.
Sichus Diosta Tataykichejpaj rejsikapunkichej chayqa, waj llajtayoj jina kaypi kawsanaykichejkama payta may jina jatun respetowan qhawaspa kawsaychej. Payqa sapa runata ruwasqanman jina juzgan, ni piman kutikuspa.
Yachankichej jina, Diosqa chay qhasi manakaj kawsaymanta ashkha preciota pagaspa kacharichisorqachej, mayqen kawsaytachus tataykichejkunamanta yachakorqankichej, chaymanta. Chay pagasqan precio mana qorichu, nitaj qolqechu karqa, imaraykuchus chaykunaqa tukukapojllamin.
Aswanpis, Cristo cruzpi wañuspa yawarninta jich'asqanwan qankuna kacharichisqa kankichej. Payqa mana ch'ichiyoj, mana iman imanasqa cordero jina jaywasqa karqa.
Manaraj kay pacha ruwasqa kashajtin, Cristo chaypaj ajllasqa karqa. Paytaj kay qhepanejman rikhurimorqa qankunaj allinniykichejpaj.
Paynejta qankuna Diospi atinikunkichej, pichus Cristota wañusqamanta kawsarichispa jatuncharqa, chaymanta. Chayrayku Diospi atinikuspa, pay imatachus nisqanta qonantapuni suyakushankichej.
Kunantaj qankuna cheqa kajta kasusqaykichejrayku llimphuchasqaña kankichej, wawqe panaykichejta tukuy sonqowan munakunaykichejpaj. Chayrayku tukuy sonqo astawan astawan munanakuychej.
Qankuna watejmanta paqarerqankichej, mana wañoj tata mamamantachu. Manachayqa mana jayk'aj wañojmanta paqarerqankichej, chaytaj Diospa wiñay wiñaypaj kawsaj simi nisqannejta.
Diospa Qhelqachisqanpi nin: Runaqa qhora jina, tukuy jatun kaynintaj qhora t'ika jinalla. Qhoraqa ch'akipun, t'ikataj t'akakapun.
Tukuyta Kamachej Diospa simi nisqanrí wiñaynintinpaj kallanqapuni, nispa. Chay nisqaqa Jesucristomanta sumaj willaymin, mayqenchus qankunaman willasqa karqa, chay.

Chayrayku qankunaqa kay jina millay ruwaykunata saqeychej: Tukuy imaymana q'otiriyota, puraj uya kayta, envidiakuyta, runaj contranpi tukuy imaymana rimakuytawan ima.
Imaynatachus ñuñoj wawaqa lecheta may jinata munan, ajinallatataj qankunapis mana imawan chhapusqa Diospa simi nisqanta munaychej, chaynejta qhespichisqa kasqaykichejpi runayanaykichejpaj.
Ajinata ruwaychej, imajtinchus Tukuyta Kamachej Diospa k'acha kayninwan misk'ichikorqankichejña.
Qankunaqa Tukuyta Kamachej Jesusman qayllaykuychej, imajtinchus payqa Diospa Templonpi kawsashaj aswan sumaj rumi jina. Paytaqa runakuna qhesacharqanku, Diostajrí payta ajllaspa jatuncharqa, may valorniyoj rumi jina kananpaj.
Qankunapis kawsashaj rumi jina kajtiykichej, Diosqa qankunawan mana rikukoj templonta perqachashan. Jinallataj juchamanta t'aqasqa sacerdotekunapis kallankichejtaj. Ajinaqa Santo Espirituman jina jaywanakunata Tata Diosman jaywankichej, chaykunatataj Diosqa Jesucristonejta tukuy sonqo jap'ikun.
Chayrayku Diospa Qhelqachisqanpi nillantaj: Noqaqa may valorniyoj ajllasqa esquina rumita Sionpi churani. Pichus chaymanta jap'ikojqa mana p'enqachisqachu kanqa, nispa.
Qankuna Diospi atinikojkunapaj chay rumeqa may valorniyojmin. Mana Paypi atinikojkunamantarí Diospa Qhelqachisqanpi nin: Wasichajkunaj qhesachasqanku rumeqa sumaj esquina rumiman tukun, nispa.
Wajnejpi nillantaj: Chay rumeqa misk'achej rumiman tukun, urmachej rumimantaj, nispa. Chay rumipi ashkha misk'anku, imaraykuchus Diospa nisqanta mana jap'ikuyta munankuchu. Chayraykumin misk'anankupaj churasqa karqanku.
Qankunarí Diospa ajllakusqan ayllu kankichej, Kuraj Kamachejpa sacerdotenkuna, juchamanta t'aqasqa runakuna, Diospatapuni kanaykichejpaj t'aqasqa ima. Chayrayku qankuna Diospa t'ukuna may sumaj ruwasqanmanta willayta atinkichej, pichus laqhamanta sumaj k'anchayninman wajyasorqachej, chaypa ruwasqanmanta.
Qankuna ñawpajtaqa mana ayllunchu karqankichej, kunantajrí Diospa ayllunña kankichej. Ñawpajtaqa Dios mana khuyakusorqachejchu, kunantajrí Diospa khuyakusqanña kankichej.
Munasqa wawqe panaykuna, qankuna kay pachapi waj llajtayojkuna jina kankichej. Chayrayku tukuy sonqo mañakuykichej: Ama juchallinaman aysaj sonqoykichejpa munasqanta kasuychejchu, imaraykuchus chaykuna sonqoykichejpa contranpi sayaykunku.
Jinallataj Diosta mana qhatejkunaj ñawpaqenkupi allinta puriychej. Paykuna kunan mana allin kajta qankunapaj rimanku, millayta ruwajkunapis kawajchej jina. Chaywanpis allin ruwasqaykichejta rikuspa, paykuna Diosta jatunchanqanku, Dios juzganan kashan, chay p'unchay chayamojtin.
Tukuyta Kamachej Jesusta munakusqaykichejrayku kamachejkunata respetowan qhawaychej, kuraj kamachejpis kachun,
chayrí waj kamachejkunapis kachunku. Paykunata kuraj kamachej churan mana allinta ruwajkunata jasut'inankupaj, allinta ruwajkunatataj jatunchanankupaj.
Diosqa qankuna allin kajta ruwanaykichejta munan, ajinamanta mana yuyayniyoj nitaj mana imata yachaj runakunaj thawtisqankuta ch'inyachinaykichejpaj.
Qankunaqa kacharichisqa kankichej. Chaywanpis Diospa wata runallanpuni kankichej. Ajinaqa kacharichisqa kasqaykichejrayku ama yuyaychejchu mana allin kajta ruwaspa puriyta atillasqaykichejta.
Tukuy runata respetowan qhawaychej. Jesucristota qhatej masiykichejtapis munakuychej. Diostapis may jatun respetowan qhawaychej, jinallataj kuraj kamachejtapis jatun respetowan qhawallaychejtaj.
Wata runakuna, qankunapis patronniykichejta tukuy sonqo kasuychej. Mana k'acha sonqoyojkunallatachu kasuychej, manachayqa millay sonqoyoj runapis kachunku.
Ichapis allin kajta ruwashajtiykichejpis, manakajmanta ñak'arichisunkichejman. Sichus llamp'u sonqowan chayta awantankichej Diospata kasqaykichejrayku chayqa, Dios qankunawan sonqo junt'asqa kanqa.
Sichus mana allin kajta ruwasqaykichejmanta jasut'isqa kaspa ch'inlla awantankichej chayqa, ima allintaj kanman pacienciawan ñak'arisqaykichejri? Aswanpis sichus allinta ruwasqaykichejrayku ñak'arichisqa kaspa llamp'u sonqowan awantankichej chayrí, chaypachamá Diosqa qankunawan sonqo junt'asqa kanqa.
Diosqa allin kajta ruwanaykichejpaj wajyasorqachej. Cristopis noqanchejrayku ñak'arerqa, chayta yachaspa noqanchejpis pay jina pacienciawan ñak'arinanchejpaj.
Cristoqa mana jayk'ajpis juchallerqachu, nitaj pitapis llullakuspa q'otiyarqachu.
Runakuna Cristota turiyashajtinku, payqa mana kutichikorqachu. Ñak'arichisqa kashaspapis, mana nerqachu chaymanta pagachikunanta. Aswanpis cheqanta juzgaj Juezpa makinman churakorqa.
Ajinamanta pay kikin ukhunpi juchanchejta k'aspi cruzpi aparqa, noqanchej juchallinapaj wañuspa, cheqanta ruwaspa kawsananchejpaj. Paypa ukhun khallarasqa kasqanraykutaj qankuna qhaliyachisqa kankichej.
Ñawpajta qankuna chinkasqa ovejakuna jina karqankichej. Kunantajrí Cristoman kutirikunkichejña, paytaj michej jina qankunamanta allinta qhawashan.

Jinallataj warmikuna, sapa ujpis qosaykichejwan k'umuykukoj sonqoyoj kaychej. Ajinamanta Jesusmanta sumaj willayta mana jap'ikuyta munaj qosakunaqa Diosman kutirikuyta munanqanku, mana parlasqaykichejta uyarispachu, manachayqa qankunaj allin purisqaykichejta rikusqankurayku.
Paykuna rikonqanku allin ruwasqaykichejta, chantá qosaykichejta manchay respetowan qhawayta yachaj kasqaykichejta ima.
Ama anchata k'achanchakuyta munaychejchu, may jinata umaykichejta t'ikanchaspa, nitaj ancha valorniyoj jaluchukunata churakuspa, nillataj may jina precioyoj p'achata churakuspa.
Manachayqa sumaj llamp'u sonqo kaywan, chantá k'acha sonqo kaywan ima sonqoykichejta k'achanchaychej. Chay jina k'achanchakoyqa mana chinkapunchu, chaytaj Diospa ñawpaqenpi may jatunpaj qhawasqa.
Ñawpajtapis Diospi atinikoj warmikunaqa ajinata k'achanchakoj kanku, sapa ujpis qosankuman k'umuykukoj sonqo kaspa.
Sarapis qosan Abrahamta kasuspa, nej: Wiraqochíy, nispa. Sichus qankuna mana manchachikuspa allin kajta ruwankichej chayqa, cheqatapuni Saraj ususinkuna kasqaykichejmanta yachayta qoshankichej.
Ajinallatataj qosakuna sapa ujpis warmiykichejwan kawsakuychej, jatun respetowan paykunata qhawakuspa. Paykunata maypaj qhawaychej, imajtinchus paykuna mana qhari jina kallpayojchu kanku chaypis, qankuna jinallataj paykunapis Diospa qosqan mosoj kawsayta jap'enqanku. Ajinatachus ruwankichej chayqa, Dios mañakusqaykichejta uyarisonqachej.
Ajinaqa tukuyniykichej uj sonqolla kaychej. Ujkuna ujkuna khuyarinakuychej, Jesucristota qhatejkunapurataj q'ayachanakuspa kawsakuychej. Jinallataj allin sonqoyoj kaychej, chantá llamp'u sonqo ima.
Ama sajramanta sajrallatataj kutichiychejchu. Runa turiyajtinkupis ama kikillantataj ruwaychejchu. Manachayqa allin kajta munapuspa kutichiychej, imaraykuchus Diosqa chaypaj wajyasorqachej, paytaj ajinata ruwasqaykichejmanta saminchasonqachej.
Diospa Qhelqachisqanpi nin: Sichus pipis kusisqa kawsayta munan, jinallataj kusiy kawsayta rikuyta munan chayqa, mana allin kajta parlananmanta allinta qhawakuchun, nillataj llullakuchunchu.
Chantá mana allin kajta ruwayta saqespa, allin kajta ruwachun. Wajkunawan allinpi kawsakuyta mask'achun, allillanpipuni kawsakunanpajtaj sonqonta churachun.
Tukuyta Kamachej Diosqa cheqanta ruwaspa purej runakunata qhawashan, paykunaj mañakusqankutataj uyarin. Aswanpis Tukuyta Kamachej Diosqa mana allin kajta ruwajkunaj contranpi kashan.
Sichus tukuy sonqo allin kajta ruwankichej chayqa, ni pi imanasonqachejchu.
Sichus cheqanta ruwasqaykichejrayku ñak'arichisqa kankichej chayrí, may jina kusikuyniyojmin kankichej. Chayrayku, pikunachus ñak'arichisojkunata ama manchachikuychejchu, nitaj phutikuychejchu.
Manachayqa sonqoykichejpi Cristota Tukuyta Kamachejniykichejta jina mayta jatunchaychej. Jinataj wakichisqapuni kaychej, Diospi atinikuspa imatachus suyakushasqaykichejmanta sut'ita kutichinaykichejpaj. Pikunachus yachayta munajkunaman tapusqankuman jina llamp'u sonqowan kutichiychej, paykunata respetowan qhawaspa.
Chantapis sonqoykichej mana juchachasunaykichejpaj allintapuni puriychej. Ajinamanta pikunachus allinta purisqaykichejrayku qankunapaj mana allinta parlajkuna p'enqachisqa kanqanku, Cristota qhatispa allinta purisqaykichejmanta qhasi manakajta parlasqankurayku.
Aswan walej, allinta ruwasqaykichejrayku ñak'arinaykichejqa, Diospa munaynin ajina kajtenqa, manataj mana allin kajta ruwasqaykichejraykuchu.
Cristopis juchanchejrayku wiñaypaj uj kutillata ñak'arerqa. Pay mana juchayojchu karqa. Chaywanpis juchasapakunarayku wañorqa, Tata Diosman pusanasuykichejpaj. Cheqapuni payqa runa jina wañuchisqa karqa, Santo Espiritunejtataj kawsarichisqa karqa.
Chaymantataj payqa wisq'asqa kashaj sajra angelkunaman atipasqanmanta willaj rerqa.
Chaykunaqa unay Diosta mana kasorqankuchu, maypachachus Noé jatun barcota ruwashajtin Diosqa jatun pacienciawan suyasharqa, chaypacha. Chay jatun barcopitaj, pusaj runalla yakupi jeq'eqaspa wañunamanta qhespichisqa karqanku.
Chay tukoyqa bautismowan ninakun. Bautismoqa mana ukhunchejpa ch'ichinta mayllanchu. Aswanpis noqanchej chaynejta Diospa ñawpaqenpi llimphu sonqo kayta munasqanchejta nishanchej. Kunantaj Diosqa Jesucristoj kawsarimpusqannejta qhespichiwanchej.
Jesucristoqa janaj pachaman ripunña, chaypitaj Diospa pañanpi tiyasqa kashan. Paytaj tukuy angelkunata, kamachejkunata, chantá atiyniyojkunata ima kamachishan.

Chayrayku imaynatachus Cristo kay pachapi kashaspa runa jina ñak'arerqa, ajinallatataj qankunapis ñak'arinaykichejpaj sonqoykichejpi wakichikuychej. Ajinaqa sichus qankuna Cristorayku ñak'arinkichej chayqa, juchallispa purinamanta t'aqakunkichej.
Ajinaqa kay pachapi kawsanaykichejkamaqa manaña sonqoykichejpa munasqanman jinachu kawsankichej, manachayqa imata jina Diospa munasqanta ruwaspa kawsankichej.
Qankuna may chhika unaytaña Dioswan churanakojkuna jinallataj ruwaspa purerqankichej. Chaypacha purej kankichej sajra purikuypi, khuchiriyopi, machakuykunapi, machasqamanta imaymanata ruwanapi, millay lantikunata yupaychanapi ima.
Kunanrí qankuna manaña paykunawan khuska sutin oqhariy mana atina millayta ruwanapi purejtiykichej, paykuna t'ukunku. Chantataj mana allin kajta qankunamanta parlanku.
Chaywanpis paykuna chaykunamanta Diosman cuentata qonqanku, pichus kawsajkunata, wañusqakunatawan juzgananpaj wakichisqa kashan, chayman.
Chayraykullataj kunan pikunachus wañusqaña kashanku, chaykunamanpis sumaj willaymanta willasqa karqa. Paykuna tukuy runa jinallataj wañunanku karqa chaypis, kunanqa Santo Espiritunejta Dioswan khuska wiñaypaj kawsanqanku.
Tukuy imaj tukukuynin qayllapiña kashan. Chayrayku qankunaqa allin yuyayniyoj jina kawsakuychej, amataj Dioswan parlarikunamanta qonqapuychejchu.
Tukuy imamanta astawanqa qankunapura tukuy sonqo munanakuychej, imaraykuchus munakoyqa may chhika juchata qonqayman churan.
Jinallataj qankunapura wasiykichejman kusisqa wajyarinakuychej, mana thutuspalla.
Sapa ujniykichejman Dios uj imata ruwanapaj atiyta qosorqachej, qankunataj chaywan ujkuna ujkunata yanapakuychej. Sumaj mayordomokuna jina Diospa imaymana k'acha yanapayninta allinta apaykachaychej.
Pichus Diospa nisqanmanta parlananpaj atiyta jap'ejqa Dios kikinpis paynejta parlashanman jina parlachun. Pichus wajkunata yanapananpaj atiyta jap'ejqa Dios kallpa qosqanman jina yanapachun, Jesucristonejta tukuy imapi Tata Dios jatunchasqa kananpaj. Chantá Jesucristopis tukuy atiyniyoj kasqanrayku wiñay wiñaynintinpaj jatunchasqallataj kachun. Ajina kachun.
Munasqa wawqe panaykuna, sinch'i ñak'arichisqa kashaspapis ama chaymanta t'ukuychejchu, imajtinchus chayqa kananpi kashan.
Aswanpis kusikuychej, imaraykuchus ajinata ñak'arishaspa, Cristoj ñak'arisqanpi paywan khuska ñak'arishankichej. Ajinamanta Cristo jatun kayninpa lliphipiyninpi rikhurimojtin, qankuna may jinatapuni kusikunkichej.
Sichus pipis Cristopi atinikusqaykichejrayku qankunata turiyasunkichejman chayqa, kusikuychej, imaraykuchus Diospa jatun atiyniyoj Espíritun qankunawanpuni kashan.
Ñak'arichisqa kaspapis, ama runa wañuchi kasqaykichejraykuchu kachun, nitaj suwa kasqaykichejraykuchu. Amallataj mana allin kajta ruwaychejchu, nillataj wajkunaj kawsayninkumanpis sat'ikuychejchu.
Sichus pipis Cristojta kasqanrayku ñak'arichisqa kanman chayqa, ama p'enqakuchunchu, aswanpis Cristoj sutinta apasqanmanta Diosta jatunchachun.
Diospa juicion p'unchay chayamunña, paytaj noqanchej aylluntaraj ñawpajta juzgawasunchej. Dioschus ayllunta juzgayta qallarin chayqa, Jesucristomanta sumaj willayta mana jap'ikuyta munajkunawan, imataj kanqari?
Cheqanta ruwaj runachus ñak'ayllata qhespichisqa kanqa chayqa, Dioswan churanakojkuna, jinataj juchasapakuna imapitaj paranqankuri?
Ajinaqa pikunachus Diospa munasqanta ruwasqankurayku ñak'arichisqa kajkunaqa Diospa makinman kawsayninkuta churachunku. Chayta ruwachunku, imaraykuchus pay nisqanta junt'an, chantá kaj chhikata ruwarqa. Jinallataj allin kajta ruwaspallapuni kachunku.

Kunanqa iglesiapi kurajkunata yuyaychariyta munani, paykuna jina noqapis iglesiapi kurajllataj kashaspa. Noqaqa Cristo imaynatachus ñak'arisqanta rikorqani, jinataj Cristoj jatun kaynin tukuy kay pachapi rikuchikojtin, noqapis chaypi qankunawan kasaj.
Qankuna tropata michiychej, pikunatachus Dios qhawanaykichejpaj makiykichejman churarqa, chaykunata. Tukuy sonqomanta paykunata qhawaychej, imaynatachus Dios munasqanman jina, ama tanqasqa jinallachu. Amataj qolqeta mask'aspachu paykunata qhawaychej, manachayqa Tukuyta Kamachej Jesucristoj kamachisqanta ruwayta munasqaykichejrayku.
Qhawanaykichejpaj churasqa kashanku, chaykunataqa ama qankunajtapis kankuman jinachu qhawaychej. Manachayqa qankuna k'achata kawsaychej, qankuna jinallataj paykunapis k'achata kawsanankupaj.
Chantá Kuraj Kaj Michej kutimuspa, payqa wiñaypaj jatunchasqa kanata pilluta jina qosonqachej.
Jinallataj waynakuna, qankunapis iglesiapi kurajkunawan k'umuykukoj sonqo kaychej. Chantá tukuy wawqe panakuna purajmanta kasunakuspa, llamp'u sonqo kaychej, imaraykuchus Diospa Qhelqachisqanpi nin: Diosqa runaykachajkunaman sayaykun, llamp'u sonqoyojkunatataj k'acha kayninwan yanapan, nispa.
Chayrayku Tukuy Atiyniyoj Diospa makinpi kaspa k'umuykuychej, paytaj qankunata jatunchana p'unchay chayamojtin, qankunata jatunchaspa pataman oqharisonqachej.
Imamantachus phutikushankichej, tukuy chayta Diosman saqepuychej, imaraykuchus payqa qankunamanta qhawashan.
Jinallataj allin yuyayniyoj jina, allinta qhawakuspa puriychej, imaraykuchus awqaykichej Kuraj Supayqa phiña león jina qhaparirispa, muyuykachashasunkichej, mayqellantapis oqoykunanpaj.
Diospi atinikusqaykichejpi sinch'ita sayaspa, Supayman sayaykuychej. Yachankichej jina, tukuy kay pachapi Diosta qhatej masiykichejkunapis qankuna jinallataj ñak'arispa kashanku.
Chantá qhasilla k'acha yanapayninta qoj Diosqa pisi p'unchaykunata ñak'arisqaykichejmanta qhepaman wiñay tukusqata ruwasonqachej. Jinallataj thuruyachisonqachej, kallpachasonqachej, chantá sayachisonqachej ima, imaraykuchus paymin Jesucristonejta wajyasorqachej jatun kayninpa lliphipiyninpi kawsanaykichejpaj.
Paypaj kachun kamachina tukuy atiy wiñaypa wiñayninkama. Ajina kachun.
Noqa kay pisillata Silvanowan qhelqachimushaykichej, pitachus Diosta kasuspa qhatejta jina qhawani, chaywan. Kay cartanejta sonqoykichejta oqhariyta munani, chantá sut'inta niykichej imachus qhatirisusqaykichejqa Dios qhasilla k'acha yanapayninpi munasqanrayku kasqanta. Chayrayku ari chaypi sinch'ita sayaychej.
Babiloniapi kaj iglesia, pikunachus qankunawan khuska Diospa ajllakusqan kanku, chaykuna napaykamusunkichej. Jinallataj waway Marcospis napaykullasunkichejtaj.
Puraj tukuy sonqo munakuywan napaykunakuychej. Kay cartata tukuspa, kayta niykichej: Jesucristoman ujchasqa tukuy kajkunaqa sonqo tiyaykusqa kawsakuychej.