Noqa Pablo Jesuspa kuraj kachan kani, mana runaj churasqanchu nitaj wajkunaj kachasqanchu. Manachayqa Jesucristoj churasqan kani, Tata Diospatawan, pichus Cristota wañusqamanta kawsaricherqa, chaypata.
Noqawan kashaj tukuy wawqe panakunapis Galaciapi kaj iglesiakunaman napaykamuyku.
Tata Diosninchej, chantá Tukuyta Kamachej Jesucristo qhasilla k'acha yanapayninkuta, jinataj sonqo tiyakuyninkuta ima qankunaman qosuchunku.
Jesucristomin Tata Diosninchejpa munasqanman jina juchanchejrayku wañuchisqa kananpaj jaywaykukorqa, kay pachapi millay kawsaymanta kacharichinawanchejpaj.
Dios wiñay wiñaynintinpaj jatunchasqa kachun. Ajina kachun.
Noqa t'ukuni chay jina usqhayta Diosmanta karunchakusqaykichejta yachaspa, pichus Cristoj khuyakuyninrayku wajyasorqachej, chaymanta, waj jina sumaj willayta qhatinaykichejpaj.
Cristomanta jawaqa waj sumaj willay manamin kanchu. Manachayqa wakinkuna qankunaj umaykichejta muyuchiyta munaspa, Cristoj sumaj willayninta q'ewinku.
Chaywanpis noqaykuchus, chayrí janaj pachamanta angelchus chay sumaj willayta willasqaykumantaña waj jinata willasunkichejman chayqa, maldicisqa kachun.
Ñawpajta nerqaniña, kunanpis ujtawan nillaykichejtaj: Sichus pillapis chay sumaj willayta jap'ikusqaykichejmanta waj jina sumaj willayta willasunkichejman chayqa, maldicisqapuni kachun, nispa.
Noqaqa mana runaman allin rijch'aytachu mask'ashani, manachayqa Diosman allin rijch'ayta. Sichus noqa runaman allin rijch'ayta munayman chayqa, mana Cristoj kamachinchu kayman.
Munasqa wawqe panakuna, yachaychej noqaj willasqay sumaj willayqa mana runaj wakichisqanchu kasqanta.
Noqa mana pi runamantachu chay sumaj willayta jap'erqani, nitaj pipis yachachiwarqachu, manachayqa kikin Jesucristomin noqaman chay sumaj willaymanta sut'inchawarqa.
Qankuna uyarerqankichej, imaynatachus ñawpajta judiokunaj yachachisqankuta qhatishaspa, Diospa Iglesianta chinkachiyta munasqayta. Chayraykutaj ancha kallpawan paykunata qhatiykacharqani.
Chaypacha noqa mita masiykunata atiparqani ñawpa tataykukunaj yachachisqanku usuta tukuy sonqo junt'ayta munaspa.
Chaywanpis manaraj paqarishajtiy, Dios ajllakuwarqa, jinallataj qhasilla k'acha yanapayninrayku wajyakuwarqa.
Diosqa Churinta rejsichiwayta munarqa, mana judiokuna ukhupi paymanta willanaypaj. Ajina kajtin, noqaqa mana pipis yuyaychanawanta mask'arqanichu.
Manallataj Jerusalenman rerqanichu, pikunachus noqamanta aswan ñawpajta Jesuspa kuraj kachankuna karqanku, chaykunawan parlaj. Manachayqa usqhayllata Arabia cheqaman kachaykukorqani, chaymantataj Damasco llajtaman kutimorqani.
Chantá kinsa watanmanta jina Jerusalenman rerqani Pedrota rejsiyta munaspa, paywantaj chunka phishqayoj p'unchayta karqani.
Chaypitaj Jesuspa kuraj kachankunamanta wakinta mana rikorqanichu, manachayqa Tukuyta Kamachej Jesuspa wawqen Santiagollata.
Diosmin yachan kayta qankunaman qhelqamuspaqa, mana llullakusqayta.
Chaymanta noqa Siria jap'iyman, chantá Cilicia jap'iyman ima rerqani.
Chaypacha Judea jap'iypi Cristoj iglesianmanta kajkuna manaraj rejsiwarqankuchu.
Paykunaqa uyarillaj kasqanku: Jaqay, pichus ñawpajta qhatiykachawaj kanchej, chay kunanqa Jesusmanta sumaj willayta willashan, mayqentachus ch'inyachiyta munarqa, chayta, nispa.
Ajinata paykuna Diosta jatuncharqanku imatachus Dios noqawan ruwasqanmanta.

Chantá chunka tawayoj watamanta noqa ujtawan Jerusalenman rillarqanitaj Bernabeta, Titotawan pusariykukuspa.
Chayman rerqani Diospa sut'inchawasqanta kasuspa. Chantá chaypi kurajkunaman sut'incharqani Jesucristoj sumaj willayninmanta mana judío kajkunaman imaynatachus willashasqayta. Chayta paykunallaman sut'incharqani willasqay ama qhasi kananpaj.
Chaypacha Tito noqawan khuska kasharqa. Pay Grecia llajtayoj karqa chaypis, chay kurajkuna pay circuncidachikunanta mana mat'iykorqankuchu.
Chaywanpis wakinkuna Jesusta qhatejman tukuspa, iglesiaman yaykumorqanku Cristo Jesusnejta kamachisqata junt'anamanta kacharichisqaña kasqaykumanta wateqanawaykupaj. Paykuna watej wata runaman tukuchiyta munawarqayku, Moisespa kamachisqankunata munajta mana munajta kasunaykupaj.
Noqaykurí paykunata manapuni kasu ruwarqachu, imaraykuchus munarqayku Jesusmanta sumaj willayta maychus kajta kasunaykichejta.
Chantá pikunachus kurajkunapaj qhawasqa kanku, chaykunaqa Jesusmanta sumaj willayta willasqayman mana imatapis yaparqankuchu. Kurajkunachus manachus kanku chayqa, mana riwanchu nitaj jamuwanchu, imaraykuchus Dios mana runaj rijch'aynintachu qhawan.
Aswanpis paykuna repararqanku mana judío kajkunaman Jesuspa sumaj willayninmanta willanaypaj churasqa kasqayta, imaynatachus Pedropis judiokunaman sumaj willaymanta willananpaj churasqa karqa, ajinata.
Diospuni imaynatachus Pedrota churarqa judiokunaman kuraj kachan kananpaj, ajinallatataj noqatapis churawarqa mana judío kajkunaman kuraj kachan kanaypaj.
Santiago, Pedro, Juan ima Jerusalén iglesiapi kurajpaj qhawasqa karqanku. Chantá paykuna Diospa qhasilla k'acha yanapayninrayku willanaykupaj atiyta qowasqaykuta repararqanku. Chayrayku noqata, Bernabetawan tukuy sonqo q'apiriwarqayku, paykunawan uj yuyaylla kasqaykuta rejsichinankupaj. Jinaspataj, mana judío kajkunaman willaj rinaykuta niwarqayku, paykunataj judiokunaman.
Chaywanpis paykuna niwarqayku wajchakunamanta amapuni qonqakunaykuta, noqataj kunankama tukuy sonqochayta ruwani.
Chantá Pedro Antioquía llajtaman jamojtin, uyanpi niporqani, imaraykuchus paypa ruwasqan nipuni allinchu karqa.
Santiagoj kachasqankuna manaraj jamushajtinku, Pedroqa mana judío kajkunawan khuska mikhoj. Chayamojtinkutajrí, manaña mana judío kajkunawan mikhorqachu. Aswanpis Santiagoj kachasqankunata manchachikuspa, mana judío kajkunamanta t'aqakorqa.
Ajinaqa judiokunamanta Jesucristota qhatejkunapis Pedro jina puraj uya kallarqankutaj. Bernabepis paykunawan apachikullarqataj.
Noqa maypachachus Jesuspa cheqa kaj sumaj willayman jina mana allinta purisqankuta rikorqani, chaypacha tukuypa ñawpaqenpi Pedrota k'amerqani: Qan judío kashaspapis, mana judío jina purinki. Sichus mana judío jina purinki chayqa, imaraykutaj mana judío kajkunata kunan kamachinki judiokunaj usunkuta ruwanankutari? nispa.
Noqayku paqarisqaykumantapacha judío kayku, manataj mana judío kajkuna jina juchasapachu.
Chaywanpis yachayku runaqa mana Moisespa kamachisqankunata junt'aspachu cheqan runapaj qhawasqa kasqanta, manachayqa Jesucristopi atinikusqanraykulla. Noqaykupis Cristopi atinikorqayku, paypi atinikusqaykuraykutaj Diospa ñawpaqenpi cheqan runapaj qhawasqa kayku, manataj kamachisqakunata junt'asqaykuraykuchu. Mana pipis kamachisqakunata junt'asqanrayku Diospa ñawpaqenpi cheqan runapaj qhawasqa kayta atenqachu.
Noqayku Cristonejta cheqan runapaj qhawasqa kayta mask'ashaspa, manaña Moisespa kamachisqanta junt'aykuchu. Sichus ajinata noqaykupis juchasapallataj kasqaykuta reparakuyku chayqa, yuyasunmanchu Cristoqa juchasapaman tukuchiwasqaykuta? Ni imarayku.
Noqaqa kamachisqakunata junt'aspa Diospa ñawpaqenpi cheqan runapaj qhawasqa kayta qhesacharqani. Chaywanpis sichus watej kamachisqakunata junt'aj churakuyman chayqa, juchayoj kasqayta nishayman.
Chayqa jina, imajtinchus Moisespa kamachisqanta kasuyta munashajtiy, kikin kamachisqallataj juchachawaspa wañuchiwarqa. Ajinamanta kamachisqata kasunapaj wañusqa jina kani, Diospa munasqanman jina kawsanaypaj.
Noqaqa Cristowan khuska chakatasqa karqani, kunantaj manaña ñawpajta jinachu kawsani. Manachayqa noqapi Cristo munayninta ruwaspa kawsan. Chayrayku kunan Diospa Churinpi atinikusqayrayku kawsashani, imaraykuchus paymin munakuwarqa, noqaraykutaj pay kikin wañuchisqa kananpaj jaywaykukorqa.
Jinallataj noqa Diospa qhasilla k'acha yanapayninta mana qhesachanichu. Sichus Moisespa kamachisqanta junt'aspa cheqan runapaj qhawasqa kayta atisunman karqa chayqa, Cristo qhasi manakajta wañunman karqa.

Galaciapi kaj wawqe panakuna, qankuna wampu kankichej. Pitaj layqaykusorqachej cheqa kajta mana kasunaykichejpajri? Noqa Jesucristoj wañusqan ima niytachus munasqanta qankunaman sumajta sut'incharqaykichej, kikin ñawiykichejwanpis Jesucristo cruzpi chakatasqa wañushajta rikushawajchej jina.
Kunantajrí ujllata tapusqaykichej: Diosqa Santo Espirituta qosorqachej Moisespa kamachisqankunata junt'asqaykichejraykuchu, chayrí Jesusmanta sumaj willayta jap'ikusqaykichejraykuchu?
Chay jina mana yuyayniyojchu kankichej? Qankuna Santo Espíritoj yanapasqan mosoj kawsayta qallarerqankichej. Kunantajrí Moisespa kamachisqanta junt'ayta munaspachu Diospa sonqonta kusichiyta munashankichej?
Chay jinata ñak'arisqaykichejqa qhasipajchu karqa? Mana yuyanichu qhasipaj kasqanta.
Diosqa Espiritunta qosorqachej, qankuna ukhupitaj pay t'ukuna imakunata ruwan. Chaykunata Dios ruwan Moisespa kamachisqankunata kasusqaykichejraykuchu, chayrí Jesusmanta sumaj willayta jap'ikusqaykichejraykuchu?
Yuyarikuychej ñawpa tata Abrahamwan imachus kasqanta. Payqa Diospa nisqanta jap'ikorqa, Diostaj chaynejta cheqan runapaj payta qhawarqa.
Chayrayku kayta yachaychej: Tukuy pikunachus Diospa nisqanta jap'ikojkunaqa cheqapuni Abrahampa churinkuna kanku.
Diospa Qhelqachisqanpi ñawpajmantaña willarqa Diosqa mana judío kajkunata paypa nisqanta jap'ikusqankurayku cheqan runapaj qhawananta, chay sumaj willaytataj Abrahamman willarqa: Qannejta tukuy imaymana runakuna saminchasqa kanqanku, nispa.
Ajinaqa Diospa nisqanta tukuy jap'ikojkuna Abrahamwan khuska saminchasqa kanku, pichus Diospa nisqanta jap'ikorqa, chaywan.
Chaywanpis Moisespa kamachisqanta kasusqankurayku cheqanpaj qhawasqa kayta tukuy munajkunaqa maldicisqa kanku, imaraykuchus Diospa Qhelqachisqanpi nin: Pichus Diospa qhelqachisqan kamachisqakunamanta tukuyninta mana junt'ajqa maldicisqamin, nispa.
Sut'i kashan mana pipis kamachisqata junt'asqanraykuchu Diospa ñawpaqenpi cheqan runapaj qhawasqa kananta, imaraykuchus Diospa Qhelqachisqanpi nillantaj: Cheqan runaqa Diospa nisqanta jap'ikusqanrayku Dioswan allinpi kawsallanqapuni, nispa.
Chaywanpis Moisespa kamachisqanta junt'aspa wiñay kawsayniyoj kanapajqa Diospa nisqanta jap'ikuna mana necesariochu kanman. Chaypajqa kamachisqakunallata junt'ana kanman, imaraykuchus Diospa Qhelqachisqanpi nin: Pichus kamachisqakunata junt'ajqa kasusqanrayku wiñay kawsaniyoj kanqa, nispa.
Jinapis kamachisqakunata mana kasusqanchejmanta maldicisqa kananchejmanta Cristo kawsayninwan pagaspa kacharichiwarqanchej. Chayta ruwarqa, imaraykuchus cruzpi chakatasqa kaspa, pay noqanchejrayku maldicisqa karqa. Diospa Qhelqachisqanpi nin: Kurkupi tukuy warkhusqa kajqa maldicisqa kachun, nispa.
Dios imaynatachus Abrahamta saminchananta nerqa, ajinallatataj Cristo Jesusnejta mana judío kajkunatapis saminchallantaj. Ajinaqa Cristopi atinikusqanchejrayku Diosqa Santo Espirituta qowanchej, qonawanchejta nisqanman jina.
Wawqe panakuna, runa imatachus ruwanchej, chaymanta parlasqaykichej: Maypachachus pipis runa masinwan tratota ruwan chayqa, mana pipis manakajman tukuchiyta atinchu, nitaj imatapis yapaykuyta.
Jinallatataj Diosqa Abrahamman chantá mirayninman ima imatachus qonanta nerqa. Diospa Qhelqachisqanpi Abrahampa mirayninmanta parlaspa, mana ashkhamantachu parlan, manachayqa ujllamanta, chaytaj Cristo.
Chaywanqa kayta niyta munani: Ñawpajta Dios Abrahamwan tratota ruwaspa, nerqa imatachus qonanta. Moisespa kamachisqantajrí 430 watamanña churasqa karqa. Chayrayku Moisespa kamachisqanqa Diospa nisqanta mana chinkachiyta atinchu, nitaj yanqhayachiyta.
Sichus Moisespa kamachisqanta junt'asqannejta pipis Diospa qosqanta jap'iyta atinman karqa chayqa, manaña Diospa nisqannejtachu qosqa kanman. Diosrí Abrahamman imatachus qonanta nerqa, chayta qhasilla qorqa, nisqanta junt'aspa.
Ajina kajtenqa, Moisespa kamachisqan imapajtaj churasqa karqari? Dios qosaj nisqanmanta qhepaman Moisespa kamachisqan churasqa karqa runakuna kamachisqakunata p'akispa mana kasukoj kasqankuta sut'inchananpaj. Chaywanpis chay kanan karqa Abrahampa mirayninmanta kaj jamunankamalla, pimantachus Dios Abrahamman parlarqa, chay. Chantá Diosqa angelkunanejta kamachisqata Moisesman qorqa, pichus allinyachej karqa Dioswan, israelitakunawan, chayman.
Maypachachus Dios Abrahamta nerqa imatachus qonanta chaypacha, mana allinyachej kananchu karqa, imaraykuchus Dios kikin Abrahamman imatachus qonanta nerqa.
Jina chayqa, yuyasunmanchu Moisesnejta qosqa kamachisqaqa Diospa qosaj nisqanpa contranpi kasqanta? Ni imarayku. Sichus pipis kamachisqata junt'aspa wiñay kawsayta jap'iyta atinman karqa chayqa, cheqan runapaj qhawasqa kanaqa kamachisqata junt'asqanejta kanman karqa.
Chaywanpis Diospa Qhelqachisqanpi nin tukuyninchej juchaj makinpi kashasqanchejta. Chayqa ajina, Dios kacharichinawanchejta nisqanta noqanchej Jesucristopi atinikuynejllata jap'inanchejpaj.
Manaraj Jesucristopi atinikuna kashajtin, Moisespa kamachisqanpa makinpi karqayku Jesucristopi atinikuna sut'inchasqa kanankama.
Ajinamanta Moisespa kamachisqanqa uywaqeyku jina karqa Cristoman pusanawaykupaj, ajinamanta Cristopi atinikuynejta cheqan runapaj qhawasqa kanaykupaj.
Kunantajrí Jesucristopi atinikuna kasqanta Dios sut'inchajtin, manaña uywaqej pusananchu kayku.
Chayrayku tukuyniykichej Diospa wawan kankichej Jesucristopi atinikusqaykichejrayku.
Bautismonejta Cristoman tukuy ujchasqa kajkunaqa, Cristo imaynatachus kawsarqa, ajinallatataj kawsaychej mosoj p'achatapis churakushawajchej jina.
Ajinaqa, judío kana chayrí mana judío kana, wata runa kana chayrí mana wata runa kana, qhari kana chayrí warmi kanapis mana imananchu. Sichus qankuna Cristo Jesusman ujchasqa kankichej chayqa, tukuyniykichej uj rejllaña kankichej.
Jinallataj sichus qankuna Cristojta kankichej chayqa, cheqapuni Abrahampa mirayninmanta kankichej, Diospa nisqanman jinataj chayaqeta jap'ejkuna.

Chantá nillasunmantaj: Chayaqeta jap'ej wawa wawallaraj kashaspa, wata runamanta mana waj jinachu, tukuy imamanta dueño kashaspapis.
Manachayqa payqa uywajkunaj makinkupi kanan tiyan, tatanpa nisqan p'unchaykama.
Ajinallataj noqanchejwan karqa manaraj Cristo jamushajtin. Noqanchej wawa jinallaraj kashaspa, Diosman churanakojkunaj yuyasqankuman jina purej kanchej, jinataj chay jina yuyanaj wata runan karqanchej.
Chantá señallasqan p'unchay chayamojtin, Diosqa Churinta kachamorqa. Payqa uj warmimanta paqarerqa, jinataj Moisespa kamachisqankunata kasuspa kawsarqa.
Dios Churinta kachamorqa, Moisespa kamachisqankunaj wata runan kashajtinchej pay kawsayninwan pagaspa kacharichinawanchejpaj. Ajinata ruwarqa tukuyninchej paypa wawanpaj rejsikapusqan kananchejpaj.
Wawanña kajtinchejtaj, Diosqa Churinpa Espiritunta noqanchejpi tiyakunanpaj kachamorqa, paytaj Diosta niyta yanapawanchej: Tatáy, Tatitáy, nispa.
Ajinaqa manaña wata runachu kankichej, aswanpis Diospa wawankunaña. Diospa wawanña kasqaykichejraykutaj, payqa chayaqeta jap'ejkunata ruwasunkichej.
Ñawpajta qankuna manaraj Diosta rejserqankichejchu. Chaypachataj mana dioschu kanku, chaykunaj wata runan karqankichej.
Kunantajrí Diosta rejsinkichejña, chayrí Diospa rejsikapusqan kankichej. Chayrayku mana yachayta atinichu imaraykuchus Diosman churanakojkunaj yuyasqankuman jina purinapi wata runa jina watej kayta munasqaykichejta. Chay runakunaj yuyasqankoqa runata yanapananpaj mana atiyniyojchu, nitaj imapajpis valenchu.
Qankuna jatun p'unchaykunata, mosoj killa raymita, waj raymikuna ruwanata, chantá wata qallariy raymita ima maypaj qhawaspa ruwashankichejraj.
Llakikuni yuyaspa qankunata yanapanaypaj tukuy ruwasqay qhasipajsina kananta.
Wawqe panakuna, mañarikuykichej noqa jina kanaykichejta. Amaña yuyaychejchu Dioswan allinpi kanapaj kamachisqata junt'ana kasqanta. Ñawpajta qankuna mana chaykunata junt'arqankichejchu, noqataj chaypacha qankuna jinaman tukorqani. Qallariymantapacha qankuna noqata mana ima mana allintapis ruwawarqankichejchu.
Qankuna yuyarikunkichej: Noqa onqoykuspa Galaciaman rerqani, chaypachataj Jesusmanta sumaj willayta qankunaman willarqani.
Ajina onqosqa kashajtiypis, qankuna mana pisipajchu qhawawarqankichej, nitaj wijch'uwarqankichejchu. Aswanpis Diospa angelninta jina wajyarikuwarqankichej, chayrí Cristo Jesuspis kayman karqa, jinata.
Maytaj kunan chay jina kusikuyniykichejri? Kayta allinta yachani: Chaypacha qankuna atiwajchejchus karqa chayqa, ñawiykichejtapis orqhokuspa, qowankichejman karqa.
Kunanrí qankunaman cheqa kajta nisqayrayku awqaykichejmanchu tukupuni?
Chay mana cheqanta yachachejkuna sonqoykichejta suwayta mayta munanku, imatachus yuyasqankurí mana allinchu. Aswanpis paykunaqa noqaykumanta qankunata karunchachiyta munasunkichej paykunaman k'askapunaykichejpaj.
Sichus pipis qankunarayku allin kajta ruwayta munan chayqa, walejlla. Chaywanpis chayqa tukuy tiempo kanan tiyan, manataj noqa chaypi kashajtillaychu.
Munasqa wawaykuna, onqokoj warmi jina ujtawan nanaywan ñak'arishani, Cristo imaynachus kasqan qankunapi ruwasqa kanankama.
Kunanpacha qankunawan kayta munayman, waj jinamanta qankunawan parlanaypaj, imaraykuchus qankunamanta imatachus yuyanayta mana yachanichu.
Niwaychej, qankuna Moisespa kamachisqankunata kasuyta munajkuna: Kamachisqakuna imatachus nisqanta yachankichejchu?
Diospa Qhelqachisqanpi nin Abrahampata iskay churinkuna kasqankuta, ujnenqa wata runan Agarpi, ujnintaj warmin Sarapi.
Wata runa warminpi kajqa runaj munasqanman jina paqarerqa. Warminpi kajtajrí Diospa nisqanman jina paqarerqa.
Chayqa uj rijch'anachina. Chay iskay warmikuna iskay tratowan ninakunku. Uj tratoqa Sinaí orqopi ruwasqa karqa, chaytaj Agarwan ninakun. Chay orqopi israelitakunaqa Diospa kamachisqanta jap'erqanku, chaytaj paykunata wata runaman tukucherqa.
Agarqa Sinaí orqowan ninakun, Arabiapi kashan, chaywan. Chay orqotaj ninakullantaj kay tiempomanta Jerusalenwan, imaraykuchus Jerusalenqa, wawankuna ima kamachisqakunaj wata runan kanku.
Sararí patapi kaj Jerusalenwan ninakun, chaytaj mana wata runachu. Noqanchejtaj paypa wawankuna kanchej.
Diospa Qhelqachisqanpi nin: Kusikuy, mana wawata rejsej warmi. Jatunmanta qhaparispa kusikuy, onqokoj warmej nanayninta mana rejsej, imaraykuchus saqerpayasqa warmeqa aswan ashkha wawayoj qosayoj warmimanta nisqaqa, nispa.
Ajinaqa wawqe panakuna, qankuna Isaac jina, Diospa nisqanman jina wawakuna kankichej.
Chaypacha runaj munasqanman jina paqarejqa Santo Espíritoj munasqanman jina paqarejta qhatiykacharqa. Kunanpis jinallataj.
Chaywanpis Diospa Qhelqachisqanpi, ima nintajri? Ajinata nin: Wata runa warmita, churintawan ima qharqoy, imaraykuchus wata runa warmej churenqa mana chayaqeta jap'enqachu mana wata runa kaj warmej churinwan khuska, nispa.
Ajinaqa, wawqe panakuna, noqanchej mana chay wata runa warmej wawankunachu kanchej, manachayqa mana wata runachu karqa, chay warmejpata.

Cristo cheqatapuni kacharichiwarqanchej. Chayrayku kacharisqa kaypi thuruta sayaychej, amataj ujtawan Moisespa kamachisqankunaj wata runan ruwakuychejchu.
Uyariwaychej: Noqa Pablo niykichej: Sichus qankuna circuncidachikunkichej chayqa, Cristoj wañusqan qankunapaj yanqhalla kanqa.
Ujtawan niykichej: Pichus circuncidachikojqa Moisespa tukuy kamachisqanta junt'ananpuni tiyan.
Sichus qankuna kamachisqakunata junt'aspa cheqan runapaj qhawasqa kayta munankichej chayqa, Cristomanta t'aqakunkichej, Diospa qhasilla k'acha yanapaynintataj qhesachashankichej.
Noqanchejrí Santo Espirituman jina kawsajkuna imata jina suyashanchej cheqan runapaj qhawasqa kayta Cristopi atinikusqanchejrayku.
Cristo Jesuspi atinikusqanchejrayku circuncidasqa kay chayrí mana circuncidasqa kaypis mana ni imapi yanapawanchejchu. Aswanqa Jesucristopi atinikuylla valen, chaytaj wajkunata munakuyta yanapawanchej.
Qankunaqa walejllata ñawpajman risharqankichej. Pitaj jark'arqasunkichej cheqa kajta mana kasunaykichejpajri?
Chay jina yachacheyqa mana wajyasojniykichej Diosmantachu.
Runaqa nin: Uj pisi levaduralla tukuynin masata poqochin, nispa.
Noqaqa Tukuyta Kamachej Jesuspi atinikuni qankunata waqaychananta mana cheqan yachachiykunata mana jap'ikunaykichejpaj. Pichus umaykichejta muyuchej runatarí Dios ruwasqanman jina juzganqa, pipis kachun.
Wawqe panakuna, sichus noqa yachachiymanraj circuncidachikunapuni kasqanta chayqa, imaraykutaj judiokuna chejnispa qhatiykachallawankupuniri? Chaytachus yachachiyman chayqa, Cristo cruzpi wañusqanmanta parlasqayqa runata mana phiñachinmanchu.
Walej kanman, pikunachus circuncidakunaykichej tiyan nispa pantachishasunkichej, chaykuna ujkama khuchuspa orqhokunanku.
Qankuna wawqe panakuna, Moisespa kamachisqanta junt'anamanta kacharichisqa jina kawsanaykichejpaj wajyasqa kankichej. Chaywanpis kacharichisqa kasqaykichejqa ama juchallinaman aysaj sonqoykichejpa munasqanta ruwanaykichejpajchu kachun. Manachayqa kacharichisqa kasqaykichejrayku munakuspa ujkuna ujkuna yanapanakuychej.
Ajinata ruwaychej, imaraykuchus Moisespa tukuy kamachisqanta junt'anchej kay kamachisqata kasuspa: Runa masiykita qan kikiykita jina munakunki, nispa kamachisqanta.
Sichus qankunapura khaninakuspa mikhunakuwajchej chayrí, pajtataj qankunapura tukuchinakuwajchej.
Niykichej ari: Diospa Espiritunta kasuspa kawsaychej. Ajinata ruwankichej chayqa, juchallinaman aysaj sonqoykichejpa munasqanta kasunawan mana apachikunkichejchu.
Juchallinaman aysaj sonqoj millayta ruwayta munasqanqa Santo Espíritoj contranpi. Santo Espiritupis juchallinaman aysaj sonqoj munasqanpa contrallanpitaj. Ajinaqa paykunapura churanakunku. Chayrayku qankuna mana imatapis munasqaykichejta ruwayta atillankichejchu.
Sichus Santo Espíritu pusaykachasunkichej chayrí, manaña Moisespa kamachisqankunata junt'anaykichejchu tiyan.
Juchallinaman aysaj sonqoj ruwayta munasqanqa kaykuna kanku: Khuchichakuy, ch'ichi kawsay, millay puriy, khuchiriyopi puriyta munapayay,
lantita yupaychay, layqa kay, chejninakuy, maqanakuy, tumpanakuy, phiñanakuy, churanakuy, phiñanakuspa t'aqanakuy, mana cheqan yachachiykunata kasuy,
envidianakuy, machakuykuna, raymita ruwaspa millay kajta ruway, chantá waj jina mana allin kajta ruway ima. Imaynatachus ñawpajta nerqaykichejña, kunan ujtawan nillaykichejtaj: Chaykunata ruwajkunaqa Diospa kamachiyninpi mana yaykonqankuchu, nispa.
Cristota qhatej runapi Santo Espíritoj ruwasqanrí kaykuna kanku: Munakuyniyoj kay, kusikuyniyoj kay, sonqo tiyaykusqa kay, pacienciayoj kay, khuyakuyniyoj kay, k'acha kay, nisqanta junt'aj kay,
llamp'u sonqo kay, sonqonpa munasqanwan mana atipachikoj kay ima. Ajinata ruwaspa purejkunata mana pipis kamachisqakunata p'akishasqanmanta juchachayta atenqachu.
Cristojta kajkunaqa juchallinaman aysaj sonqonkuta chakatanku, millay ruwayta yachasqa kaynintawan khuskata.
Noqanchej Santo Espíritoj kawsachisqan kasqanchejrayku, Santo Espíritu pusaykachanawanchejta saqena.
Ama runaykachanachu, nitaj ujkuna ujkuna phiñanakunapaj jina imatapis ruwanachu, nillataj envidiawan qhawanakunachu.

Wawqe panakuna, sichus pitapis juchallisqanta reparankichej chayqa, qankuna Santo Espirituta kasuspa purejkuna llamp'u sonqowan payta yanapaychej cheqan ñanman kutirinanpaj. Chaywanpis allinta qhawarikuychej, ama pay jinallataj juchallishanaykichejpaj.
Ima mana allin rikhurejtinpis, purajmanta yanapanakuychej, imaraykuchus ajinata ruwaspa, Cristoj kamachisqanta junt'ashankichej.
Sichus ujkunata yanapanaykipaj aswan kasqaykita yuyakunki chayqa, qan kikiykita q'otiyakushanki.
Ajinaqa sapa uj imaynatachus ruwasqanta allinta qhawakuchun. Sichus ruwasqan allin chayqa, chaymanta sonqo junt'asqa kanqa. Chaywanpis ama wajkunawanqa kikinchakuchunchu,
imajtinchus sapa ujpis imatachus ruwasqanmanta cuentayoj kanqa.
Pichus Diospa simi nisqanmanta yachachisqa kajqa tukuy ima allin kajta jap'isqanmanta yachachejninman jaywarichun.
Ama qankuna kikiykichej q'otiyakuychejchu. Dioswanqa mana pipis pujllakunmanchu, imaraykuchus imatachus tarpunchej, chayllatataj oqharisunchej.
Pichus juchallinaman aysaj sonqonpa munasqanta ruwaspa purejqa chay ruwasqanmanta wiñaypaj wañuyllata tarenqa. Pichus Santo Espíritoj munasqanta ruwaspa purejrí, Santo Espiritumanta wiñay kawsayta jap'enqa.
Chayrayku allin kajta ruwaspa, ama sayk'unachu, imaraykuchus mana sayk'uspa ruwallasunchejpuni chayqa, maychus tiemponpi Dios t'inkata qowasunchej.
Chayrayku atikushajtenqa, tukuypaj allinta ruwana, astawanqa Jesucristota qhatikoj masinchejkunapaj.
Kikin makiywan kay chhikachaj letrawan qhelqamusqayta allinta qhawaychej.
Runaj ñawpaqenpi allinpi rikhuriyta munajkunaqa qankunata munajta mana munajta circuncidachiyta munasunkichej, ama paykuna Cristoj cruzninrayku qhatiykachasqa kanankupaj.
Circuncidasqa kajkunapis Moisespa kamachisqanta tukuyninta mana junt'ayta atinkuchu. Chaywanpis circuncidachikunaykichejta munanku, chayta ruwachisusqaykichejmanta paykuna jatunchakunankupaj.
Noqarí Tukuyta Kamachej Jesucristo cruzpi wañusqallanmanta jatunchakuni. Ajinamanta Diosman mana kutirikojkuna imatachus aswanpaj qhawanku, chaypaj wañuni Cristoj wañusqannejta. Jinallataj runa imatachus noqamanta yuyasqan mana jamuwanchu nitaj riwanchu. Paykunapajpis wañusqa jinallataj kani.
Chayrayku circuncidasqa kana, chayrí mana circuncidasqa kana yanqhalla. Manachayqa mosoj runaman tukuchisqa kaymin aswanqa.
Jinapi noqa nini: Kay kamachisqaman jina tukuy purejkunamanqa sonqo tiyaykuy, khuyakuytaj kachun, pikunachus cheqapuni Diospa ayllun kanku, chaykunaman, nispa.
Kunanmanta ñawpajmanqa amaña pipis umayta nanachiwachunchu, imaraykuchus Jesuspata kasqayrayku ñak'arisqaymanta ukhuypi t'iriy tiyan.
Wawqe panakuna, Tukuyta Kamachej Jesucristonchejpa qhasilla k'acha yanapaynin qankunawan kachun. Ajina kachun.