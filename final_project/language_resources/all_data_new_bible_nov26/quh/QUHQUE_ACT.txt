Teofilóy, ñawpaj kaj qhelqasqaypi nerqaniña imaynatachus Jesús qallariymantapacha tukuy imata ruwasqanta, yachachisqanta ima,
janaj pachaman riporqa, chay p'unchaykama. Chaywanpis Jesús manaraj janaj pachaman ripushaspa, Santo Espiritunejta kamacherqa ajllasqan kuraj kachankuna imatachus ruwanankuta.
Wañusqamanta kawsarimpuspataj, kikin Jesuspuni tawa chunka p'unchayta kuraj kachankunawan rikuchikorqa. Jinataj ashkha kutita paykunaman rikhurispa, tukuy imata ruwarqa, pay kawsashasqanta mana iskayrayaspa yachanankupaj. Chantá Diospa kamachiyninmantapis paykunaman yachachillarqataj.
Ajina kuraj kachankunawan tantasqa kashaspa, Jesús paykunata kamacherqa: Jerusalén llajtamanta amaraj ripuychejchu, manachayqa suyaychej Tata Diospa nisqan junt'akunanta, mayqenmantachus noqa willarqaykichej, chayta.
Yachankichej jina Bautizaj Juan yakuwan bautizarqa. Kaymanta pisi p'unchaykunamanrí, qankuna Santo Espirituwan bautizasqa kankichej, nispa.
Chantá Jesuswan tantasqa kashaspa, kuraj kachankuna payta taporqanku: Tukuyta Kamachej Jesús, kunanpachachu Israel suyuta watej sayarichispa, kamachiyta qallarinki? nispa.
Jesustajrí kuticherqa: Mana qankunachu yachanaykichej tiyan mayk'ajchus, chayrí ima phanitachus Tata Dios jatun atiyninpi chay imakunata ruwanqa, chaytaqa.
Manachayqa Santo Espíritu qankunaman jamuspa, pay atiyta qosonqachej. Chantá rispa, qankuna noqamanta testigo jina willankichej Jerusalenpi, tukuy Judea jap'iypi, Samariapi, jinallataj tukuy kay pachaj k'uchunkama.
Chayta nisqantawantaj, kuraj kachankuna qhawashajtinku, Jesusqa janaj pachaman oqharisqa karqa. Phuyu ukhuman Jesús chinkaykojtinkamataj, kuraj kachankunaqa payta manaña rikorqankuchu.
Jinapi Jesuspa kuraj kachankuna payta janaj pachaman ripushajta qhawashajtinku, yuraj p'achayoj iskay qharikuna paykunaman rikhurerqanku.
Chay qharikunataj nerqanku: Galileamanta kajkuna, imaraykutaj patata qhawaspallapuni kashankichejri? Kay kikin Jesús, imaynatachus qankuna ukhumanta janaj pachaman ripun, ajinallatataj aswan qhepaman ujtawan kutirimonqa, imaynatachus ripojta rikunkichej, ajinata, nispa.
Chay qhepata Jesuspa kuraj kachankuna Jerusalenman kutirerqanku Olivos nisqa orqomanta. Chay orqoqa Jerusalenmanta mana karupichu karqa, uj samarina p'unchay puriy jinalla.
Llajtaman chayaspataj, paykuna maypichus tiyakusharqanku, chay wasej alto patanman wicharerqanku. Paykuna karqanku: Pedro, Santiago, Juan, Andrés, Felipe, Tomás, Bartolomé, Mateo, Alfeoj churin Santiago, Zelote nisqa Simón, Santiagoj wawqen Judas ima.
Paykunataj tantakoj kanku, Jesuspa maman Mariawan, wawqenkunawan, chantá wakin warmikunawan ima. Jinataj uj sonqolla Dioswan parlarikuspallapuni karqanku.
Chay p'unchaykunallapitaj wawqe panakuna tantakorqanku, uj pachaj iskay chunkayoj jina. Chantá Pedro sayariytawan, paykunata nerqa:
Wawqe panakuna, Diospa Qhelqachisqan junt'akunanpuni karqa, imatachus Santo Espiritoqa Davidpa siminnejta Judasmanta nerqa, chay. Yachankichej jina pay runakunata pusarqa Jesusta presochanankupaj.
Chaypacha Judas noqanchejwan yupasqa karqa, imaraykuchus paypis ajllasqallataj karqa kay ruwanapi kananpaj.
Chaywanpis Jesusta wasanchasqanmanta qolqeta jap'isqanwan pay uj jallp'ata rantisqa. Chay jallp'apitaj umamanta urmasqanpi wijsan phatasqa, ch'unchulanpis thallikusqa.
Chantá Jerusalén llajtapi tukuy tiyakojkuna chaymanta yacharqanku. Chayrayku chay jallp'ata parlayninkupi Acéldama nispa, suticharqanku. Chay niyta munan “Yawar Jallp'a”.
Chaymantaqa Salmos qhelqapi kay jinata nin: Wasenqa ch'inman tukuchisqa kachun, amataj pipis chaypi tiyakuchunchu, nispa. Nillantaj: Ruwanantapis waj jap'ichun, nispa.
Noqanchej ukhupi wakin qharikuna tiyan, pikunachus noqaykuwan khuska Tukuyta Kamachej Jesuswan purerqanku
Juan bautizayta qallarisqanmantapacha Jesús janaj pachaman ripusqankama. Kunantaj paykunamanta ujta ajllanachej Jesús kawsarimpusqanmanta testigo jina noqaykuwan khuska willarananpaj, nispa.
Pedro chayta nejtin, tantasqa kajkuna iskay runakunata ajllarqanku. Ujnin karqa José Barsabás, paypa ujnin sutintaj Justo karqa. Ujnintaj karqa Matías sutiyoj.
Chay wawqe panakunataj kay jinata Diosmanta mañakorqanku: Tukuyta Kamachej Jesús, qanqa tukuypa sonqonta rejsinki, chayrayku rikuchiwayku ari mayqentachus kay iskay runamanta ajllakusqaykita.
Paytaj kuraj kachaykikunamanta ujnin kanqa, jinataj Judaspa ruwananta ruwanqa, imaraykuchus Judas juchanrayku ruwananta saqerparerqa, kunantaj maychus rinanman ripunña, nispa.
Chaymanta paykuna suerteta choqajtinku, suerteqa Matiaspaj llojserqa. Paytaj chaymantapacha Jesuspa chunka ujniyoj kuraj kachakunawan yupasqa karqa.

Pentecostés raymi p'unchay chayamojtin, Jesusta tukuy qhatejkuna uj cheqallapi tantasqa kasharqanku.
Chantá ujllata janaj pachamanta uj sonay sinch'ita uyarikorqa, sinch'itapis wayramushanman jina. Chay sonaytaj wasi ukhuman junt'aykorqa, maypichus paykuna kasharqanku, chayman.
Chaymantataj paykunaman nina lawray qallu jina rikhurispa, sapa ujpa patanman tiyaykorqa.
Tukuyninkutaj Santo Espíritoj kamachiyninpi rikhurerqanku. Jinapitaj waj parlaykunapi parlayta qallarerqanku, Santo Espíritu atiyta qosqanman jina.
Chaypacha Jerusalén llajtapi kasharqanku Diosta manchachikoj judiokuna, pikunachus kay pachapi kaj tukuy suyumanta jamorqanku, chaykuna.
Chay runakunataj sonajta uyarispa, tantakamorqanku. Chantá paykuna Jesuspa kuraj kachankunata uyarerqanku sapa ujninku kikin parlayninkupi parlajta. Chayrayku chay runakuna imachus kasqanta mana yuyaychakuyta aterqankuchu.
Jinapi manchaytapuni t'ukuspa, ninakorqanku: Manachu kay tukuy parlajkuna Galileamanta kankuri?
Imaynamantataj sapa ujninchej parlayninchejpi parlajta uyarishanchej?
Noqanchej wakin kanchej Partiamanta, Mediamanta, Elammanta, Mesopotamiamanta, Judeamanta, Capadociamanta, Pontomanta, Asiamanta ima.
Chantá kallantaj Frigiamanta, Panfiliamanta, Egiptomanta, Cirene qayllapi Libiamanta kajkuna ima. Kallankutaj Roma llajtamanta jamojkunapis. Wakinninchej judiokuna kanchej, wakintaj judiokunaj yachachiyninta qhatikojkuna.
Kallankutaj Cretamanta, Arabiamantapis. Chaywanpis kunan tukuyninchej kikin parlayninchejpi Diospa may jatuchaj t'ukuna ruwasqanmanta willashajta uyarishanchej, nispa.
Paykunataj mayta t'ukuspa, tapunakusharqanku: Ima niytataj kay munanri? nispa.
Wajkunatajrí alqochakuspa, nerqanku: Kaykuna machasqa kashanku á, nispa.
Chantá Pedroqa Jesuspa chunka ujniyoj kuraj kachankunawan khuska kashaspa, sayariytawan jatunmanta parlarqa: Judiokuna, Jerusalenpi tukuy tiyakojkuna ima, kayta qankuna yachanaykichej tiyan. Chayrayku allinta uyariwaychej.
Kaykuna machasqa kasqankuta nishankichej chaypis, paykuna mana machasqachu kashanku, imaraykuchus jisq'on kaj phanillaraj kashan.
Aswanpis kaymanta Diosmanta ñawpaj sut'inchaj Joel kay jinata sut'incharqa:
Dios nin imachus qhepa p'unchaykunapi kananta: Tukuy runaman Espirituyta qosaj. Jinataj churiykichej, ususiykichejpis Diosmanta sut'inchanqanku. Qankuna ukhumanta waynakunaqa mosqoypi jina rikonqanku, machu runaykichejkunapis mosqokullanqankutaj.
Chay p'unchaykunallapitaj Espirituyta qosaj qhari kamachiykunaman, ajinallatataj warmi kamachiykunamanpis, paykunataj noqamanta sut'inchanqanku.
Janajpi t'ukuna imakunata ruwasaj, kay pachapitaj runaj mana jayk'aj rikusqanta rikhurichisaj: Yawar kanqa, nina lawray, q'oshñi phuyutaj.
Jinallataj inti laqhayaykonqa, killataj yawar jina pukayaykonqa, manaraj Tata Diospa may t'ukuna jatun p'unchaynin rikhurimushajtin.
Chaywanpis pillapis Tata Diospa sutinta oqharispa Diosninpaj rejsikapojqa qhespichisqa kanqa, nispa.
Israelitakuna, kay nisqayta uyariwaychej: Diosqa qankunaman sut'ita rejsicherqa Nazaret llajtayoj Jesuspuni paypa kachamusqan kasqanta, qankuna ukhupi paynejta t'ukuna imakunata, runaj mana jayk'aj rikusqanta ima ruwaspa. Chayta allinta yachankichej, imaraykuchus qankuna ukhupipuni chay karqa.
Chaywanpis Dios imachus kananta yacharqaña, jinataj ñawpajmantapacha imatachus wakichisqanman jina Jesús qankunaman jaywaykusqa karqa. Qankunataj millayta ruwaj runakunawan payta cruzman chakatachispa, wañucherqankichej.
Diostajrí Jesusta wañusqamanta kawsarichimporqa, jinataj wañuypa ñak'arichiyninmanta kacharicherqa, imaraykuchus wañoyqa mana payta atiyninpi jap'iyta aterqachu.
Kuraj kamachej Davidpis Jesusmanta nerqa: Tata Dios noqallawanpuni kashasqanta rikuni. Pay pañaypi kashan, nitaj imapis urmachiwanqachu.
Chayrayku sonqoy kusikun, simiytaj may kusisqa takirin, jinallataj tukuy ukhuypis Diosmanta allin kajta suyakuspa, samarin.
Diosníy, qanqa wañusqakunatawan khuska mana saqerpayawankichu, nitaj noqa ajllakusqaykej aychay asnapunantapis.
Manachayqa kawsayman pusaj ñanta rejsichiwanki. Qan noqawan kaspataj, kusiywan junt'achiwanki, nispa.
Munasqa israelita wawqekuna, kayta sut'ita niyta munaykichej ñawpa tatanchej Davidmanta. Yachankichej jina, pay wañuporqa, p'ampasqa karqa, jinataj kunan p'unchaykama covachan noqanchejwan kakushan.
Davidrí Diosmanta sut'inchaj karqa, paymantaj Dios tiluspa nisqa Davidpa mirayninmanta ujnin kajta kamachinan tiyanapi tiyaykuchinanta.
Davidtaj ñawpajmantaña yacharqa imachus kananta. Chayrayku Cristoj kawsarimpunanmanta parlaspa, nerqa aya p'ampanapi p'ampasqa mana qhepakunanta, nitaj aychanpis asnapunanta.
Diosqa kay Jesustamin wañuymanta kawsarichimorqa. Chaytataj tukuyniyku rikorqayku.
Chaymantataj Diosqa Jesusta pañanman tiyaykucherqa. Payllataj Santo Espirituta Jesusman qorqa. Kunantaj Jesús Santo Espirituta kachamun, imaynatachus kunan rikushankichej, uyarishankichej, ajinata.
Mana Davidchu janaj pachaman oqharisqa karqa. Chaywanpis pay kay jinata nerqa: Tata Diosqa Tukuyta Kamachejniyta nerqa: Kay pañaynejpi tiyakuy,
awqaykikunata chakiyki uraman churanaykama, nispa.
Chayrayku tukuy israelitakuna, kayta allinta yachaychej: Kay Jesusta, pitachus qankuna cruzman chakatarqankichej, paytamin Dios churan Tukuyta Kamachej kananpaj, Cristo kananpajtaj, nispa.
Pedro imatachus nisqanqa sonqonkuman chayarqa, paykunataj maytapuni llakikorqanku. Chayrayku Pedroman, Jesuspa chay ujkuna kuraj kachankunamanwan nerqanku: Kunanqa, wawqekuna, imatataj ruwasqaykuri? nispa.
Pedrotaj kuticherqa: Sapa ujniykichej Diosman kutirikuychej, jinaspataj, Jesucristoj sutinpi bautizachikuychej, Jesusqa Diospa kachamusqan kasqanta rejsikapuspa. Ajinamanta Dios juchaykichejta pampachanqa, jinataj Santo Espirituta qosonqachej.
Ajinata Dios ruwanqa, imaraykuchus pay nisqaña Santo Espirituta qankunaman qonanta, wawaykichejkunaman, tukuy karu suyukunapi kajkunamanpis, pikunatachus Dios wajyan, chaykunaman, nispa.
Ajinata Pedroqa parlaspallapuni chay runakunata sumajmanta tukuy sonqo reparacherqa. Paykunata sonqochaspataj, nerqa: Qankuna kay mana kasukoj runakunaj mirayninmanta t'aqakuychej, nispa.
Ajinamanta Pedroj yachachisqanta jap'ikojkuna bautizachikorqanku, chaypachataj Jesusta qhatikojkunaman 3.000 jina yapakorqanku.
Paykunataj Jesuspa kuraj kachankunaj yachachisqankuta tukuy sonqo jap'ikorqanku. Jinataj ujkuna ujkuna k'achata kawsakorqanku, Jesuspa Cenanta khuska mikhoj kanku, Dioswantaj parlarikoj kanku ima.
Chaypacha Jesuspa kuraj kachankunanejta Dios ashkha t'ukuna imakunata, chantá runaj mana jayk'aj rikusqan t'ukunata ima ruwarqa yachayta qonanpaj Diosmantapuni kasqankuta. Chayraykutaj chayta tukuy rikojkuna t'ukorqanku.
Chantá Jesucristopi tukuy atinikojkunaqa khuskallapuni kaj kanku, tukuy kapuyninkuwantaj yanapanakoj kanku.
Wakinkunaqa jallp'ankuta, waj kapuyninkutawan ima vendespa, chay qolqewan yanapanakoj kanku sapa uj pisichikusqanman jina.
Chantá Temploj pationpi tukuyninku sapa p'unchay uj sonqolla tantakojpuni kanku. Wasinkupipis paykuna Jesuspa Cenanta ruwaj kanku, jinataj mikhunatapis khuska mikhoj kanku may kusiywan, llamp'u sonqowantaj.
Jinallataj paykuna Diosta yupaychallarqankupuni, runakunataj allin ñawiwan paykunata qhawaj kanku. Chantá Tukuyta Kamachej Jesusqa sapa p'unchay Iglesiaman yapasharqa, pikunachus qhespichisqa kananku karqa, chaykunata.

Uj kuti Pedrowan, Juanwan Temploman risharqanku tardenpi kinsa kaj phani chayta. Chay phanitaqa judiokuna tantakoj kanku Dioswan parlarikunankupaj.
Chaypacha K'acha Punku nisqa Templo patioman yaykunapi uj runa tiyakusharqa, pichus paqarikusqanmantapacha suchu karqa, chay. Ayllunkunaqa sapa p'unchay chay punkunman payta apaj kanku, chaynejta yaykojkunamanta qolqeta mañakunanpaj.
Jinapi suchu runaqa Pedrota, Juantawan Temploj pationman yaykushajta rikuspa, paykunamanta mañakorqa imallatapis qorinankuta.
Paykuna suchuta allinta qhawarqanku, Pedrotaj nerqa: Qhawariwayku má, nispa.
Suchu runataj paykunata qhawarerqa, yuyaspa imallatapis qorinankuta.
Pedrotajrí payta nerqa: Mana qolqe nitaj qoripis tiyapuwanchu. Chaywanpis imachus kapuwasqanta qosqayki: Nazaretmanta Jesucristoj sutinpi sayariy, puririytaj, nispa.
Chantá Pedroqa suchu runata paña makinmanta jap'ispa sayaricherqa. Chay kikinpachataj runaj chakinwan, moqonkunawan ima thuruyarqanku.
Chaypacha suchu runaqa ujllata phinkispa, sayarqa, puriytataj qallarerqapacha. Jinaspataj Jesuspa kuraj kachankunawan khuska Temploj pationman thaskispa yaykorqa, kusiywan phinkiykachaspa, Diosta jatunchaspa ima.
Jinapi tukuy runa payta rikorqanku purishajta, Diosta jatunchashajta ima.
Jinataj rejserqankupacha pay chay suchu runapuni kasqanta, pichus Temploj pationman yaykunapi K'acha Punku nisqapi mañakuspa tiyakoj, chay. Chayrayku mayta t'ukorqanku suchu runa puririsqanmanta.
Chaypacha Pedrowan, Juanwan Salomonpa corredornin nisqapi kasharqanku. Purirej suchu runataj paykunamanta mana kacharikorqachu. Jinapi runakuna mayta t'ukuspa, imata jina chayman tantakamorqanku.
Chantá Pedro chayta rikuspa, paykunata nerqa: Israelitakuna, imaraykutaj kay jinata t'ukushankichejri? Imaraykutaj kay jinatapuni qhawawaykuri? Ichapis qankuna yuyashankichej noqayku atiyniykuwan, chayrí k'acha runa kasqaykurayku kay suchu runata puririchisqaykuta. Mana jinachu.
Manachayqa Abrahampa Diosnin, Isaacpata, Jacobpata, ñawpa tatanchejkunajta ima kamachin Jesusta churan may jatunpaj qhawasqa kananpaj. Qankunarí Jesusta qhesachaspa, Pilatoman jaywaykorqankichej wañuchisqa kananpaj. Pilatotaj Jesusta kacharipuyta munarqa chaypis, qankuna manapuni munarqankichejchu.
Aswanpis qankunaqa mana juchayoj cheqan kajta ruwajta qhesacharqankichej, cuentanmantataj uj runa wañuchi kacharisqa kananta mañarqankichej.
Ajinata qankuna pichus tukuyman kawsayta qojta wañucherqankichej. Diostajrí payta wañusqamanta kawsarichimorqa, noqaykutaj testigo jina chay rikusqaykuta willayku.
Jesuspa sutinpi atinikusqaykurayku Diosqa kay suchu runata qhaliyacherqa, pitachus qankuna rikunkichej, rejsinkichejtaj, chayta. Jesuspi atinikusqaykurayku ñawpaqeykichejpi kay suchu runaqa puririshan.
Yawar masikuna, noqa kayta yachani: Jesusta wañuchispa, qankuna imatachus ruwasqaykichejta mana yacharqankichejchu, nillataj kamachejniykichejkunapis yacharqankuchu.
Chaywanpis Diosqa paymanta ñawpa sut'inchajkunanejta sut'inchasqaña paypa kachamusqan Cristo ñak'arinanta. Diostaj chay nisqanta qankunanejta junt'arqa.
Chayrayku Diosman kutirikuychej Jesuspi atinikuspa, juchaykichej pampachasqa kananpaj.
Chantá Diosqa janaj pachamanta sonqoykichejta kallpachanqa, chaymantataj Cristota watej kachamonqa, pitachus qallariymantapacha qankunapaj ajllarqa, chayta.
Kunanqa pay janaj pachallapiraj qhepakonqa, Dios watej tukuy imata mosojyachinankama. Chaymanta Diosqa ajllasqa sut'inchajninkunanejta unaymantapachaña willarqa.
Ajinata Moisespis nillarqataj: Diosniykichej noqata jina paymanta uj sut'inchajta jatarichenqa wawqeykichej ukhumanta. Qankunataj payta kasunkichej tukuy ima nisqanpi.
Pillapis Diosmanta chay sut'inchajpa nisqanta mana kasojrí Diospa ayllunmanta wijch'usqa kanqa, nispa.
Kay p'unchaymantaqa ñawpajtaña Diosmanta tukuy sut'inchajkuna willarqanku, Samuelmanta qallarispa, jinallataj paypa qhepanta jamojkunapis.
Qankunataj Diosmanta sut'inchajkunaj wawan kankichej, chantá ñawpa tataykichejkunawan Diospa trato ruwasqanta jap'erqankichej. Chaypacha Diosqa Abrahamman nerqa: Qanpa mirayniykinejta kay pachapi tukuy runa saminchasqa kanqanku, nispa.
Chayrayku Churin Jesusta wañusqamanta kawsarichimuspa, Dios payta ñawpajta qankunamanraj kachamorqa, sapa ujniykichej millay kawsayniykichejmanta Diosman kutirikuspa saminchasqa kanaykichejpaj, nispa. Ajinata Pedro chay runakunaman nerqa.

Pedrowan, Juanwan ima chay runakunaman parlashajtinkuraj, chayamorqanku wakin sacerdotekuna, Templota qhawajkunaj kamachejninku, saduceokuna ima.
Paykunataj anchata phiñakorqanku, imaraykuchus Pedrowan, Juanwan ima yachachisharqanku wañusqakunaqa Jesusnejta kawsarimpunankuta.
Chayrayku Jesuspa chay kuraj kachankunata jap'ispa, q'ayantinkama carcelman wisq'aykucherqanku, ch'isiña kasqanrayku.
Chaywanpis chay uyarejkunamanta ashkha runa Jesuspa kuraj kachankunaj nisqankuta jap'ikorqanku. Qharikunallata yupaspa, 5.000 jina karqanku.
Q'ayantenqa Jerusalenpi tantakorqanku Israelmanta kamachejkuna, kurajkuna, Diospa kamachisqanmanta yachachejkuna ima.
Chayman jamullarqankutaj kuraj kaj sacerdote Anás, chantá Caifás, Juan, Alejandro, kuraj kaj sacerdotej tukuy ayllunkuna ima.
Chaymantataj Pedrota, Juantawan pusachimuytawan, ñawpaqenkupi sayaykuchispa, tapuyta qallarerqanku: Ima atiywantaj, chayrí pejpa sutinpitaj kay tukuy imata ruwashankichejri? nispa.
Chantá Pedroqa Santo Espíritoj kamachiyninpi kaspa, ajinata kuticherqa: Israelitakunata kamachejkuna, kurajkuna ima.
Kunan p'unchay qankuna tapushawayku uj suchu runapaj allin kajta ruwasqaykumanta, yachayta munaspa pinejtachus payta qhaliyachisqaykuta.
Tukuy kurajkuna, tukuy israelitakuna ima allinta yachaychej: Kay suchu runata Nazaret llajtayoj Jesucristoj sutinpi qhaliyacherqayku. Chay Jesustaqa qankuna cruzpi chakatarqankichej. Chaywanpis Diosqa payta wañusqamanta kawsarichimorqa.
Paymá chay Jesusqa, pimantachus Diospa Qhelqachisqanpi ajinata nin: Wasi ruwajkunaj pisipaj qhawasqanku rumeqa cimiento esquinapaj sumaj rumiman tukupun, nispa.
Mana waj runanejta pipis qhespichisqa kayta atinmanchu manachayqa Jesucristonejllata. Diosqa tukuynin kay pachapi mana waj sutita churanchu, paypi atinikuspa noqanchej qhespichisqa kananchejpaj.
Chaypacha kurajkuna mayta t'ukorqanku Pedrotawan, Juantawan mana manchachikuspa parlajta rikuspa. Astawanqa chay kurajkuna yacharqanku Pedrowan, Juanwan mana sumaj yachaj runakunawanchu yachakusqankuta. Jinapis repararqanku paykuna Jesuswan khuska purisqankuta.
Jinallataj chay qhaliyachisqa suchu runata Jesuspa kuraj kachankunawan khuska sayashajta rikuspa, kurajkunaqa mana imatapis niyta aterqankuchu.
Chantá chay kurajkunaqa Pedrotawan, Juantawan jawaman llojsichispa, paykunapura parlanakorqanku.
Paykuna nerqanku: Imatataj ruwasun kay runakunawanri? Jerusalenpi tukuy tiyakojkuna yachanku runaj mana jayk'aj rikusqan t'ukunata ruwasqankuta. Chayta mana pakayta atisunmanchu.
Chaywanpis amaña Jesusmanta yachachisqankuta tukuynejman junt'achinankupaj kay iskay runakunata manchaykuchina ama kunanmanta qhepaman ni piman Jesuspa sutinpi parlanankupaj, nispa.
Jinapi, Jesuspa kuraj kachankunata wajyachispa, chay kurajkunaqa kamacherqanku amaña pimanpis Jesusmanta parlanankuta, nitaj Jesuspa sutinpi imatapis yachachinankuta.
Jinapi Pedrowan, Juanwan ima kuticherqanku: Qankuna unancharispa niwayku qankunata kasunaykuchus, chayrí Diosta kasunaykuchus aswan allin kasqanta.
Noqaykurí mana ch'in kayta atisqaykuchu. Manachayqa imatachus rikusqaykuta, uyarisqaykuta ima willaranaykupuni tiyan, nispa.
Ajinamanta kurajkuna maytapuni paykunata manchaykuchispa, Pedrota, Juantawan kachariporqanku. Jasut'iytapis mana aterqankuchu runakunata manchachikuspa, imaraykuchus tukuy runa Diosta yupaychasharqanku runaj mana jayk'aj rikusqan t'ukunata rikusqankumanta.
Chay suchu runa, pitachus t'ukunata ruwaspa qhaliyachisqanku, chay tawa chunka watayoj jinaña karqa.
Judío kurajkuna paykunata kacharisqankutawan, Pedrowan, Juanwan ima Jesucristota qhatikoj masinkuman rispa, willarqanku imatachus kuraj sacerdotekuna, kurajkunawan ima paykunaman nisqankuta.
Jesucristota qhatikojkunataj chayta uyarispa, tukuyninku uj sonqolla jatunmanta parlaspa Diosta nerqanku: Tukuyta Kamachej Dios, qanqa janaj pachata, kay pachatawan, mama qochatapis, tukuy ima chaykunapi kajkunatawan ruwarqanki.
Qanllataj Santo Espiritunejta ñawpa tatayku kamachiyki Davidpa siminnejta parlaspa, nerqanki: Imaraykutaj suyukuna oqharikunkuri? Imaraykutaj runakunapis qhasi manakajta ruwayta yuyaychakunkuri?
Kay pachapi kuraj kamachejkuna, kurajkunawan ima Diospa contranta oqharikunku, ajllakusqan Cristoj contranpiwan ima, nispa.
Ajinamanta Herodeswan, Poncio Pilatowan kay llajtapi tantakorqanku mana judío kajkunawan, israelitakunawan ima ajllasqa kamachiyki Jesuspa contranpi oqharikunankupaj, pitachus qan ajllakorqanki, paypa contranpi.
Chaywanpis imatachus paykuna ruwarqanku, chaytaqa qallariymantapachaña qan atiyniykiwan wakicherqanki, munayniykiman jina ruwasqa kananpaj.
Kunanqa Tukuyta Kamachej Dios, qhawariy imaynatachus paykuna phiñakuspa, manchachiwasqaykuta. Chantá kay kamachiykikunata kallpachawayku ari, mana manchachikuspa Simi nisqaykita willanaykupaj,
atiyniykiwan onqosqakunata qhaliyachiyta atinaykupaj ima. Yanaparillawaykutaj runaj mana jayk'aj rikusqanta, may t'ukuna imakunata ima ruwanaykupaj ajllakusqayki kamachiyki Jesuspa sutinpi, nispa.
Chaypacha Jesucristota qhatikojkuna Dioswan parlarikuyta tukusqankutawan, maypichus kasharqanku, chaynej kharkatiterqa. Chaymantataj tukuyninku Santo Espíritoj kamachiyninpi kaspa, Diospa simi nisqanta mana manchachikuspa willallarqankupuni.
Chantá Jesucristopi atinikojkuna uj yuyaylla, uj sonqolla karqanku. Mana pipis nejchu kapuynin paypallata kasqanta, manachayqa tukuy imanku tukuyninkojta karqa.
Chantá Jesuspa kuraj kachankuna Jesucristoj kawsarimpusqanmanta manchay atiywan willararqanku. Diostaj tukuyninkuta mayta yanaparqa.
Paykuna ukhupi mana pipis pisichikojchu, imaraykuchus kapuyniyojkuna jallp'ankuta, wasinkuta ima vendej kanku.
Chay qolqetataj Jesuspa kuraj kachankunaman apamoj kanku, paykunataj qolqeta rak'iraj kanku sapa ujman, maychus pisichikusqankuman jina.
Jinaqa paykuna ukhupi karqa Leví jatun ayllumanta José sutiyoj uj runa, paytaj Chipre churumanta karqa. Jesuspa kuraj kachankuna payta sutichasqanku Bernabé, nispa. Chay niyta munan Sonqochaj.
Bernabepis jallp'anta vendeytawan, chay qolqeta apamuspa, Jesuspa kuraj kachankunaman jaywarqa.

Chantá Ananiaswan, warmin Safirawan ima jallp'ankuta vendellarqankutaj.
Chay runataj warminwan yachachinakorqanku, vendesqankumanta wakin qolqeta pakaykunankupaj. Chantá Ananías wakillanta Jesuspa kuraj kachankunaman aparqa.
Jinapi Pedro payta nerqa: Ananías, imaraykutaj Supay Satanasta sonqoykipi kasunki? Qanqa Santo Espirituta q'otiyayta munaspa vendesqayki qolqemanta wakinta pakaykorqanki.
Manaraj vendeshajtiyki, chay jallp'a qanpata karqa. Vendejtiykipis, chay qolqe qanpallatataj karqa. Imaraykutaj sonqoykipi ajinata llullakuyta yuyarqanki? Qan mana runallamanchu llullakorqanki, aswanpis Diosman, nispa.
Ananiasqa Pedroj nisqanta uyariytawan, pampaman wañusqa wijch'ukorqa. Chayta yachajkunataj maytapuni manchachikorqanku.
Chaymanta waynakuna qayllaykuytawan, Ananiaspa ayanta mayt'uykorqanku, jawaman orqhospataj, p'ampamorqanku.
Chaymanta mana unaymanchu Ananiaspa warmin Safira yaykumorqa, imachus qosanta qhatirisqanmanta mana yachaspa.
Pedrotaj Safirata taporqa: Niway, kay chhika qolqepichu jallp'aykichejta venderqankichej? nispa. Paytaj kuticherqa: Arí, chay chhikapi venderqayku, nispa.
Chantá Pedroqa Safirata nerqa: Imaraykutaj qosaykiwan yachachinakorqankichej Tukuyta Kamachej Jesuspa Espiritunman llullakunaykichejpajri? Kunitan kay punkuman chayamushanku qosaykita p'ampamojkuna, paykunataj qantapis p'ampaj apallasonqankutaj, nispa.
Chaypachallataj Safiraqa Pedroj ñawpaqenpi wañusqa wijch'ukullarqataj. Chantá chay waynakuna yaykumuspa, Safirata wañusqataña tariparqanku. Ajinamanta paytapis apaspa, qosanpa qayllanman p'ampaykorqanku.
Chantá tukuy iglesiawan, chaymanta tukuy uyarejkunawan ima maytapuni manchachikorqanku.
Jesuspa kuraj kachankunanejta Diosqa runakuna ukhupi runaj mana jayk'aj rikusqanta, may t'ukuna imakunata ima ruwarqa, ajinamanta yachayta qospa Diosmanta kasqankuta. Chaypachataj Jesucristota qhatejkuna uj sonqolla tantakoj kanku Salomonpa Corredornin nisqa cheqapi.
Waj runakunataj mana paykunawan tantakuyta munarqankuchu. Chaywanpis paykuna Jesucristota qhatejkunata allin ñawiwan qhawaj kanku.
Chantá qharikuna jinallataj warmikunapis Tukuyta Kamachej Jesuspi atinikuspa, payman kutirikorqanku, ajinamantataj Jesusta qhatikojkuna astawan ashkhayasharqanku.
Jinallataj runakunaqa onqosqakunatapis calleman orqhospa, chaypi suyachej kanku phullupi sirisqata chayrí kallapupi ima, Pedro chaynejta purishajtin, mayqellanmanpis llanthun chayaykunanpaj.
Chantá qayllapi juch'uy llajtakunamantapis runakuna Jerusalenman jamullarqankutaj, onqosqakunata, supaykunaj ñak'arichisqan runakunatawan ima apamuspa. Jesuspa kuraj kachankunataj tukuyninkuta qhaliyacherqanku.
Chantá kuraj kaj sacerdote, payman sayasqa saduceokuna ima Jesuspa kuraj kachankunawan maytapuni chhoqonakorqanku.
Jinataj Jesuspa kuraj kachankunata jap'ichiytawan, carcelman wisq'aykucherqanku.
Chay tutarí Diospa ujnin kaj angelnin cárcel punkuta kicharispa, Jesuspa kuraj kachankunata jawaman orqhorqa, paykunatataj nerqa:
Temploman riychej, chaypitaj runakunaman kay mosoj kawsaymanta willaychej, nispa.
Chayta uyariytawan, Jesuspa kuraj kachankuna q'ayantin sut'iyayta Temploj pationman yaykuspa, Jesusmanta yachachiyta qallarerqanku. Chaykama kuraj sacerdote, paywan kajkuna ima tukuy israelitakunamanta kurajkunata wajyacherqanku Jatun Juntapi tantakunankupaj. Chantá carcelman soldadokunata kacharqanku Jesuspa kuraj kachankunata pusamunankupaj.
Chay soldadokunarí carcelman chayaspa, Jesuspa kuraj kachankunata mana tarerqankuchu. Kutirimuspataj, maychus kasqanta kurajkunaman willarqanku.
Nerqankutaj: Noqayku carcelpa punkunta sumaj wisq'asqata taripayku, qhawajkunapis kanankupipuni kasharqanku. Carcelpa punkuta kicharispatajrí, chaypi mana pitapis tarerqaykuchu, nispa.
Chayta uyarispa, Templota qhawajkunaj kamachejnin, kuraj sacerdotekuna ima mana yachayta atisharqankuchu imapichus chay tukukunanta.
Jinallapi uj runa jamuspa, paykunaman willarqa: Pikunatachus carcelman wisq'acherqankichej, chaykuna kunitan Templo patiopi runakunaman yachachishanku, nispa.
Chantá soldadokunata kamachejqa soldadonkunawan rispa, Jesuspa kuraj kachankunata allillamanta pusarimorqanku. Chayta ruwarqanku imaraykuchus manchachikorqanku runakuna phiñakuspa paykunata rumiwan ch'anqaykunankuta.
Chantá paykunata Jatun Juntaman pusaykamojtinku, kuraj kaj sacerdoteqa Jesuspa kuraj kachankunata tapuyta qallarerqa:
Manachu qankunata sinch'ita kamacherqayku amapuni chay Jesuspa sutinpi yachachinaykichejta? Kunantajrí paymanta yachachisqaykichejwan tukuy Jerusalén llajtamanña junt'aykuchinkichej. Qankunataj chay runaj wañusqanmanta noqaykutapuni juchachayta munashawayku, nispa.
Chantá Pedrowan, Jesuspa chay waj kuraj kachankunawan ima kuticherqanku: Diostapuni astawanqa kasunayku tiyan, runakunata kasunaykumantaqa.
Ñawpa tatanchejkunaj Diosnenqa Jesusta wañusqamanta kawsarichimorqa, pitachus qankuna cruzman chakataspa wañucherqankichej, chayta.
Diostaj atiyninwan Jesusta aswan pataman oqharerqa Tukuyta Kamachej chantá runata Qhespichej kananpaj. Dios munallantaj noqanchej israelitakuna payman kutirikunanchejta, tukuy juchanchej pampachasqa kananpaj.
Noqaykutaj chaymanta testigo kayku, ajinallatataj Santo Espiritupis, pitachus Dios payta kasojkunaman qon, chay.
Chayta uyariytawan, kurajkuna mayta phiñarikuspa, Jesuspa kuraj kachankunata wañuchiyta munarqanku.
Jinallapi Diospa kamachisqanmanta yachachej Gamaliel sutiyoj uj fariseo sayarerqa. Payqa tukuy runapaj respetasqa karqa. Jinataj Jesuspa kuraj kachankunata jawaman orqhonankuta nerqa.
Chantá juntapi kajkunata nerqa: Israelitakuna, sumajta unanchariychej imatachus kay runakunawan ruwanaykichejmanta.
Yuyarikuychej imaynatachus unay Teudas sutiyoj runa rikhurimusqanta. Pay may kasqanta yuyakuspa, Romaj contranta oqharikusqa. Payta kasuspataj, 400 runakuna qhatisqanku. Wakinkuna Teudasta wañuchejtinkurí, payta tukuy qhatejkuna ch'eqerasqanku, paypa ruwasqantaj manakajman tukuporqa.
Chay qhepaman, Galileamanta Judasñataj rikhurimorqa, runa yupay kashajtin. Paytapis ashkha runa qhatillarqankutaj. Chaywanpis payta wañuchisqankutawan, qhatejninkunapis kikillantataj ch'eqerarqanku.
Kunanqa kayta niykichej: Ama imanaspalla, kay runakunata kacharipuychej. Sichus yachachisqanku, ruwasqanku ima runallamanta kanman chayqa, manakajman tukuponqa.
Diosmanta kanman chayrí, chayta manapuni chinkachiyta atiwajchejchu. Pajtataj Diospa contranpi maqanakushawajchej, nispa.
Chantá tukuyninku Gamalielta kasorqanku. Jinataj Jesuspa kuraj kachankunata wajyaspa, jasut'icherqanku, paykunatataj kamacherqanku Jesuspa sutinpi amaña parlanankuta. Chaymantataj paykunata kachariporqanku.
Chaywanpis Jesuspa kuraj kachankuna chay juntamanta llojsispa, mayta kusikorqanku Jesuspa sutinrayku ñak'arichisqa kasqankumanta.
Paykunataj sapa p'unchay mana sayk'uspa Cristo Jesusmanta sumaj willayta willararqanku Temploj pationpi, jinallataj wasimanta wasi purispa ima.

Chay p'unchaykunapi Jesucristota qhatejkuna ashkhayashajtinku, griego parlaj judiokuna thutorqanku hebreo parlaj judiokunaj contranta, imaraykuchus sapa p'unchay mikhuna rak'iypi warmisapankukunaman mana maychus kajtachu jaywasqanku.
Ajinamanta Jesuspa chunka iskayniyoj kuraj kachankunaqa Jesusta tukuy qhatikojkunata wajyaspa, nerqanku: Mana allinchu kanman, noqayku Diospa Simi nisqanta willayta saqerparispa mikhunataraj runaman rak'inaykoqa.
Chayrayku wawqe panakuna, qankuna ukhumanta qanchis qharikunata ajllaychej ari, mikhunata rak'inankupaj. Paykuna kachunku allin kawsayniyoj, Santo Espíritoj kamachiyninpi purejkuna, chantá yachayniyoj, yuyayniyoj ima.
Noqaykutaj Dioswan parlarikuspallapuni kasqayku, Diospa Simi nisqanta yachachispataj, nispa.
Chay nisqankoqa Jesuspa tukuy qhatikojkunaman allin rijch'arqa. Jinapi ajllarqanku Estebanta. Payqa Diospi sinch'ita atinikoj karqa, jinataj Santo Espíritoj kamachiyninpi purej. Chaymanta ajllallarqankutaj Felipeta, Procorota, Nicanorta, Timonta, Parmenasta, Nicolasta ima. Nicolasqa Antioquía llajtayoj karqa chaypis, judioman tukupusqa.
Chantá wawqekunaqa ajllasqanku runakunata Jesuspa kuraj kachankunaj ñawpaqenkuman pusamorqanku. Paykunataj chay runakunarayku Diosmanta mañapuspa, makinkuta ajllasqakunaj umankuman churarqanku.
Ajinamanta tukuynejpi runakuna Diospa Simi nisqanta uyarerqanku. Jinataj Jerusalén llajtapi Jesusta qhatikojkunaman ashkha yapakusharqanku. Jinallataj sacerdotekunamanta ashkha Jesucristopi atinikuspa, payman kutirikorqanku.
Diosqa Estebanta mayta yanaparqa, atiyninwantaj kallpacharqa ima. Paytaj runaj mana jayk'aj rikusqan t'ukuna imakunata ruwaspa, yachayta qorqa Diosmanta kasqanta.
Chaymantataj Wata Runa Kaymanta Kacharipusqa nisqa tantakuna wasimanta wakin oqharikorqanku. Paykuna ukhupi judiokuna kallarqankutaj Cirene llajtamanta, Alejandría llajtamantawan, chantá Cilicia jap'iymanta, Asia jap'iymantawan ima. Paykunataj Estebanwan churanakuyta qallarerqanku.
Chaywanpis paykuna Estebanman mana kutichiyta aterqankuchu, imaraykuchus payqa yachaywan chantá Santo Espíritoj atiyninwan parlarqa.
Jinapi chay runakuna llulla runakunaman qolqeta lluk'iykorqanku ninankupaj: Kay runataqa uyariyku Moisespa contranpi, Diospa contranpiwan ima rimashajta, nispa.
Ajinata ruwaspataj, runakuna ukhupi ch'ajwata sayaricherqanku, kurajkuna ukhupi, Diospa kamachisqanmanta yachachejkuna ukhupi ima. Tukuyninkutaj Estebanta jap'ispa, Jatun Juntaman pusarqanku.
Chantá paykuna waj runakunata mask'allarqankutaj, llullakuspa Estebanta ch'ataykunankupaj. Chaykunataj nerqanku: Kay runaqa Temploj contranta rimallanpuni, Diospa kamachisqanpa contrantapis.
Chantá uyarillaykutaj nejta Nazaret llajtayoj Jesusqa Templota urmachinanta, jinallataj Moisespa yachachisqan usukunata waj jinaman tukuchinanta, nispa.
Jatun Juntamanta kajkunarí Estebanta qhawarispa, uyanta angelpa uyan jina kasqanta rikorqanku.

Chaymanta kuraj kaj sacerdoteqa Estebanta taporqa: Imamantachus ch'ataykususqankoqa ajinapunichu? nispa.
Estebantaj kuticherqa: Wawqeykuna, tatakuna ima, uyariwaychej: Ñawpa tatanchej Abraham manaraj Jaranman tiyakoj ripushaspa, Mesopotamiapi tiyakusharqa, chaypitaj Jatun Atiyniyoj Dios payta nerqa:
Llajtaykita, aylluykita ima saqespa, noqa rikuchisqayki, chay cheqaman ripuy, nispa.
Ajinamanta Abrahamqa Caldea suyuta saqespa, Jarán llajtaman tiyakoj riporqa. Tatan wañupusqanmanta qhepamantaj, Diosqa Abrahamta pusamorqa kay cheqaman, maypichus qankuna kunan tiyakushankichej, chayman.
Diosqa kay cheqapi mana Abrahamman chayaqeta jina qorqachu ni chaki sarunan chhikallantapis. Chaywanpis Diosqa kay cheqata Abrahammanpuni qonanta nerqa paypata kananpaj, wañupojtinpis mirayninpaj qhepakunanpaj. Chayta Dios nishajtintaj, manaraj Abrahampata ni uj wawanpis karqachu.
Dios payman nillarqataj: Qanpa mirayniyki karu suyupi wata runa kanqanku, chay llajtayojkunataj mirayniykita 400 watata mayta ñak'arichenqanku.
Noqatajrí mirayniykita ñak'arichej suyuta jasut'isaj. Qhepamantaj mirayniyki chay suyumanta llojsimuspa, kay cheqapi yupaychawanqanku, nispa.
Chantá Diosqa Abrahamwan circuncisión nisqa tratota ruwarqa. Ajinamanta Abraham churin Isaacta circuncidarqa paqarikusqanmanta pusaj p'unchayninman. Isaacpis churin Jacobta circuncidarqa. Jacobpis kikillantataj chunka iskayniyoj jatun ayllukunaj tatankukunata circuncidallarqataj.
Jacobpa churinkuna, pikunachus ñawpa tatanchej kajkunaqa wawqenku Joseta chejnispa, wata runata jina venderqanku, Egipto suyuman apasqa kananpaj. Diostajrí Josewan karqa, payta waqaychaspa.
Jinapi Diosqa Joseta tukuy ñak'ariyninpi yanaparqa, jinallataj payman yuyayta, yachaytawan qorqa Egiptopi kuraj kamachej faraón allin ñawiwan qhawananpaj. Chaymantataj faraonqa Joseta churarqa tukuy Egiptota kamachinanpaj, ajinallatataj kamachinan wasitapis.
Chaypacha manchay yarqhay karqa Egipto suyupi, Canaán suyupi ima. Ñawpa tatanchejkunapis manallataj mikhunata tariyta aterqankuchu.
Jinapi Egiptopi trigo kasqanta uyarispa, Jacob ñawpa tatanchejkunata kacharqa. Chayqa ñawpaj kuti risqanku karqa.
Qhepan risqankupitajrí, Joseqa wawqenkunaman rejsichikorqa. Ajinapi faraón Josejpa ayllunta rejserqa.
Chaymanta qhepamantaj Joseqa tatan Jacobta wajyacherqa, tukuy ayllunwan Egipto suyuman jampunankupaj. Chaypacha Jacobpa ayllonqa qanchis chunka phishqayoj karqanku.
Ajinamanta Jacobqa Egiptoman tiyakoj riporqa, aswan qhepamantaj chaypi wañuporqa. Paypa qhepantataj ñawpa tatanchejkunapis wañupullarqankutaj.
Unaymantaj mirayninku paykunaj tullunkukunata aparqanku Sichem nisqa cheqaman. Chaypitaj chay tullunkuta p'amparqanku, mayqen jallp'atachus Abraham rantikusqa Jamorpa churinkunamanta, chaypi.
Dios imatachus Abrahamman nisqa mirayninpaj ruwananta, chay p'unchay junt'akunanpaj qayllamushajtin, israelitakuna Egiptopi manchay ashkhamanña mirasqanku.
Chantá Egiptopi waj kuraj kamachej rikhurerqa. Paytajrí mana yacharqachu pichus José kasqanta.
Chay kuraj kamachejtaj ñawpa tatanchejkunata chejnikuspa, manchayta paykunata ñak'aricherqa. Kamacherqataj israelitakuna qhari wawankukunata paqarisqantawankama wijch'unankuta wañunankupaj.
Chaypachallataj Moisés paqarikorqa, paytaj Diospajqa ima munay karqa. Kinsa killankamataj tatanpa wasinpi uywasqa karqa.
Chantá tatan maman payta wijch'ojtinku, faraonpa ususin tarikuspa, wawanta jina uywakaporqa.
Ajinamanta Moisesqa Egipto llajtayojkunaj yachasqankupi yachachisqa karqa. Chayraykutaj Moisesqa may yachaywan parlasqanpi, ruwasqanpi ima respetasqa karqa.
Moisés tawa chunka watayojña kashajtin, sonqon aysarerqa israelita masinkunata waturikamunanpaj.
Jinallaman, uj egipcio uj israelitata maqashajta rikorqa. Moisestaj israelita masinman kutikuspa, Egipto llajtayoj runata wañurparicherqa.
Chayta ruwaspa, Moisés yuyarqa israelita masinkuna reparanankuta, Dios paynejta paykunata chay ñak'ariymanta kacharichinanta. Paykunatajrí chayta mana repararqankuchu.
Q'ayantenqa Moisés iskay israelitakunañataj maqanakushajta rikorqa. Allinyachiyta munaspataj, paykunata nerqa: Wawqekuna kaspa imaraykutaj qankunapura maqanakushankichejri? nispa.
Llajta masinta maqajtajrí Moisesta tanqarparispa, nerqa: Pitaj qanta churasunki kamachejniyku, juezniykutaj kanaykipajri?
Kunanqa, noqatañatajchu wañuchiwayta munanki, imaynatachus qayna Egipto llajtayoj runata wañucherqanki, ajinata? nispa.
Moisestaj chayta uyarispa, Egiptomanta Madián cheqaman ayqerikaporqa. Chaypitaj waj llajtayoj jina tiyakuspa, casarakorqa jinataj iskay qhari wawayoj karqa.
Tawa chunka wataña pasarqa. Uj kuti Moisés ch'innejpi purishajtin, Sinaí orqo qayllapi uj ángel payman rikhurerqa t'ankar sach'api nina lawrashaj ukhupi.
Moisés chayta rikuspa, t'ukorqa. Imachus kasqanta allinta yachananpaj ninaman qayllaykushajtintaj, Diospa parlamusqanta uyarerqa:
Noqa ñawpa tataykikuna Abrahampa, Isaacpata, Jacobpata Diosnin kani, nispa. Moisestaj mancharikuywan kharkatitispa, mana qhawariyllatapis munarqachu.
Jinallapi Tata Dios payta nerqa: Juk'utaykita lluch'ukuy, imaraykuchus maypichus sayashanki, chayqa noqapaj t'aqasqamin.
Noqa rikuni Egiptopi imaynatachus israelita aylluy ñak'arishasqankuta, sonqo nanayta ayqosqankuta ima uyarillanitaj. Chayrayku urayk'amuni chaymanta paykunata kacharichinaypaj. Kunanqa oqharikuy ari, Egiptoman kachasunaypaj, nispa.
Kaymin chay Moisesqa, pitachus israelitakuna qhesachaspa, nisqanku: Pitaj qanta churasorqa kamachejniyku, juezniykutaj kanaykipajri? nispa. Jinapis paytamin Dios kacharqa paykunaj kamachejninku, kacharichejninkutaj kananpaj, lawrashaj t'ankar sach'api rikhurej angelnejta.
Moisés israelitakunata kacharichispa, may t'ukuna imakunata, runaj mana jayk'aj rikusqanta ima Egiptopi ruwarqa. Chantá Puka Mama Qochanejta, ch'innejta ima tawa chunka wata junt'ata pusarqa.
Kay Moisesllataj israelitakunata nerqa: Qankuna ukhullamantataj Dios noqata jina uj sut'inchajta sayarichenqa, qankunataj paytamin uyarinkichej, nispa.
Jinallataj israelitakuna ch'innejpi tantasqa kashajtinku, Sinaí orqopi ángel imatachus Moisesman nerqa, chayta pay ñawpa tatanchejkunaman willarqa. Payllataj Diosmanta kawsayta qoj simi nisqata jap'erqa, noqanchejman willanawanchejpaj.
Chaywanpis ñawpa tatanchejkuna Moisesta mana kasuyta munaspa, payta qhesacharqanku, sonqonkupitaj Egiptoman kutiripuyta yuyarqanku.
Chayrayku Aaronta nerqanku: Dioskunata ruwapuwayku pusanawanchejpaj, imajtinchus Egiptomanta orqhomuwarqanchej, chay Moisés imanakunchus, mana yachanchejchu, nispa.
Ajinamanta israelitakuna waka uña lantita ruwakorqanku. Jinapitaj uywakunata ñak'aspa, waka uña ruwasqankuman q'olachispa jaywarqanku, chay ruwasqanku lantej sutinpitaj raymita ruwaspa, kusikorqanku.
Chayrayku Dios paykunamanta t'aqakuspa, saqerqa patapi kaj ch'askakunata yupaychanankuta, imaynatachus sut'inchajkunaj qhelqasqankupi nin, ajina: Israelitakuna, tawa chunka watata ch'innejpi kashaspa, noqamanchu uywakunata ñak'aspa jaywawarqankichej?
Mana, qankunaqa aswanpis Molocpa toldontaraj apaykacharqankichej, Refán nisqa diosniykichejpa ch'askanpa lantintawan. Chay lantikunata qankunalla ruwakorqankichej chayta yupaychanaykichejpaj. Chayrayku noqa suyuykichejmanta wijch'usqaykichej, Babilonia suyumantapis aswan karumanraj, nispa.
Ch'innejpi ñawpa tatanchejkuna Diospa trato ruwasqanmanta toldota aparqanku. Chayta ruwananku karqa Dios Moisesman rikuchisqanman jina, chayta.
Chay toldotaqa ñawpa tatanchejkuna chayaqeta jina jap'erqanku. Aswan qhepamantaj paykunawan, Josuewan ima chay toldota aparqanku waj suyukunamanta qhechusqanku chay jallp'aman. Dios chay suyukunapi tiyakojkunata ñawpa tatanchejkunaj ñawpaqenkumanta qharqorqa. Jinataj toldo chay jallp'api karqa David wañupunankama.
Dios Davidta khuyakuywan qhawarisqanrayku pay Diosmanta mañakorqa uj Templota ruwajta saqenanta, chaypi israelitakuna Diosninkuta yupaychanankupaj.
Jinapis Salomonmin Diospaj Templota sayaricherqa.
Chaywanpis Patapi Kaj Diosqa mana runaj makinwan ruwasqa wasipichu tiyakun, imaynatachus sut'inchajkunaj qhelqanpi Dios nin, ajina:
Janaj pachaqa kamachinay tiyana, kay pachataj chakiy churana. Jina kajtenqa, maypitaj samarikunaypaj wasita ruwapuwankichejmanri?
Manachu noqa janaj pachata, kay pachatawan ruwarqani? nispa.
Esteban nillarqataj: Qankunarí Diosta mana kasukoj rumi sonqo, mana uyarej kankichej. Chayrayku qankunapis ñawpa tatanchejkuna jina Santo Espirituta mana uyariyta munankichejchu.
Diosmanta mayqen sut'inchajtataj ñawpa tatanchejkuna mana qhatiykacharqankuchu ñak'arichinankupaj? Chantá wañuchillarqankutaj pikunachus unaymantapacha willarqanku cheqan kaj runa jamunanta, chaykunata. Pay jamojtintaj, qankunaqa payta wasanchaspa wañuchillarqankichejtaj.
Qankunaqa angelkunanejta Diospa kamachisqanta jap'ishaspapis, manapuni chayta kasuyta munarqankichejchu, nispa. Ajinata Esteban kutichikorqa.
Jatun Juntapi kajkunaqa Estebanpa parlasqanta uyarispa, maytapuni phiñarikorqanku, maqanankupaj jinataj qhawarqanku.
Estebanrí Santo Espíritoj kamachiyninpi kashaspa, patata qhawarerqa, chantá Diospa jatun kayninpa lliphipiyninta rikorqa. Jesustapis Diospa pañanpi sayashajta rikullarqataj.
Chantá pay nerqa: Qhawariychej, janajta kichasqata rikushani, Runaj Churintataj Diospa pañanpi sayashajta, nispa.
Jatun Juntapi kajkunarí chayta uyarispa, ninrinkuta llup'aykukorqanku, sinch'ita qhaparispataj ujllata Estebanman phinkiykorqanku.
Jinaspataj, llajtamanta jawaman payta qhatatarqanku rumiwan ch'anqaykunankupaj. Llullakuspa ch'ataykojkunataj patanchana p'achankuta lluch'ukuspa, Saulo sutiyojman saqerqanku qhawananpaj.
Chay jinata payta ch'anqaykushajtinku, Estebanqa Diosmanta mañakuspa, nerqa: Tukuyta Kamachej Jesusníy, almayta jap'ikapuy, nispa.
Qonqoriykukuspataj, sinch'ita qhaparerqa: Tukuyta Kamachej Jesusníy, kay ruwasqankumanta ama paykunata juchachaychu, nispa. Chayta niytawantaj, wañorqa.

Saulopaj Estebanta wañuchisqankoqa allillan karqa. Chaymantapachataj Jerusalenpi ashkha runa Jesuspa iglesianta qhatiykachayta qallarerqanku. Chayrayku iglesiamanta ashkha ayqekorqanku Judea jap'iyman, Samaria jap'iyman ima. Jesuspa kuraj kachankunalla Jerusalenpi qhepakorqanku.
Jinallataj wakin khuyakuyniyoj runakuna Estebanta p'amparqanku, chantá unayta pay wañusqanmanta waqarqanku.
Saulorí Jesuspa iglesianta manchayta qhatiykacharqa tukuchiyta munaspa. Wasikunaman yaykuspataj, Jesusta qhatikoj qharikunata, warmikunata ima jap'irarqa, qhatataspataj, carcelman wisq'aracherqa.
Jesusta qhatikojkuna Jerusalenmanta ayqespa, maymanchus risqankupi Jesusmanta sumaj willayta willararqanku.
Jinapi Felipeqa Samariaman rispa, Cristomanta willarqa.
Ashkha tantakamoj runakunataj Felipej nisqanta tukuy sonqo uyarerqanku, rikorqankutaj runaj mana jayk'aj rikusqan t'ukunata ruwasqanta.
Chaykuna ukhupi ashkha runa millay supayniyoj karqanku, Felipe kamachejtintaj, supaykunaqa sinch'ita qhaparispa, chay runakunamanta llojserqanku. Jinallataj ashkha suchu runakunata puriricherqa.
Chayrayku Samariapi may kusiy karqa.
Chay llajtapi uj runa Simón sutiyoj karqa. Pay layqa kaspa, layqeriyonwan Samariapi tiyakojkunaj umankuta muyurachisqa, atiyniyoj kasqanta rejsichikuyta munaspa.
Tukuy runataj juch'uymanta jatunkama Simonmanta nej kanku: Kay runapi Diospa jatun atiynin tiyan, nispa.
Jinataj tukuyninku Simonpa nisqanta kasoj kanku, imaraykuchus unaytaña layqeriyonwan paykunata q'otiyaykusqa.
Chantá Dios kamachinanmanta sumaj willayta, jinallataj Jesucristo Diospa kachamusqan kasqanmanta ima Felipe willajtin, qharikunamanta, warmikunamanta ashkha nisqanta jap'ikorqanku, bautizachikorqankutaj.
Kikillantataj Simonpis Jesuspi atinikuspa, bautizachikorqa. Chaymantataj Felipewanpuni purerqa, may t'ukuna imakunata, runaj mana jayk'aj rikusqanta ruwashajta rikuspataj, mayta t'ukorqa.
Jinapi Jesuspa kuraj kachankuna Jerusalenpi kashaspa, uyarerqanku Samariapi tiyakojkunapis Diospa Simi nisqanta jap'ikusqankuta. Chayta yachaspataj, paykuna Pedrota, Juantawan chayman kacharqanku.
Pedrowan, Juanwan ima Samariaman urayk'orqanku, chayaspataj Diosmanta mañakorqanku, Jesuspi atinikojkunaman Santo Espirituta qonanpaj.
Chaypacha Santo Espíritu manaraj mayqenninkumanpis jamusqarajchu, imaraykuchus Felipe paykunata bautizasqa Tukuyta Kamachej Jesuspa sutillanpi.
Chantá Pedrowan, Juanwan Jesucristopi atinikojkunaj umankuman makinkuta churaykojtinku, Santo Espíritu paykunaman jamorqa.
Jinapi Simón rikorqa imaynatachus Jesuspa kuraj kachankuna Jesuspi atinikojkunaj umankuman makinkuta churajtinku, Santo Espíritu jamusqanta. Chantá Simón Jesuspa kuraj kachankunaman qolqeta jaywayta munarqa, nerqataj:
Noqamanpis chay atiyta qowaychej, ajinata pimanpis makiyta churajtiy, Santo Espíritu paymanpis jamunanpaj, nispa.
Pedrotajrí Simonman kuticherqa: Qanwan qolqeykiwan ima maldicisqa kaychej, imaraykuchus qan imatachus Dios qhasilla qosqanta qolqewan rantiyta munarqanki.
Qanqa noqaykuwan mana ima ruwanayki kanchu, manataj chay atiyta jap'inaykipaj jinachu kanki, imaraykuchus Dios yachan sonqoyki mana cheqanchu kasqanta.
Chay millay yuyasqaykimanta Tukuyta Kamachej Diosman kutirikuy, paymantataj mañakuy. Ichapis sonqoykipi millay yuyasqaykita Dios pampachanman.
Noqarí sut'ita reparayki envidiawan junt'a kasqaykita, juchaj jarap'asqantaj, nispa.
Simontaj nerqa: Ama jina kaspa, qankuna Diosmanta mañaripuwaychej ari, chay nisqaykichejmanta ama imapis chayamunawanpaj, nispa.
Chaymanta Pedrowan, Juanwan Samariapi Jesusmanta testigo jina willarqanku, Diospa Simi nisqantataj yachacherqanku. Chantá Jerusalenman kutiporqanku. Ñanta rej jinataj, Samariaj ranchonkunapipis Jesusmanta sumaj willayta willarallarqankutaj.
Chay qhepata Diospa uj angelnenqa Felipeta nerqa: Riy ura kaj ñanta, mayqenchus Jerusalenmanta Gaza llajtaman ch'innejta rin, chayman, nispa.
Felipetaj kasuspa rerqa, jinataj Etiopiamanta uj eunuco runawan tinkukorqa. Payqa Candace nisqa qoyaj kapuyninta waqaychaj karqa. Chay runataj Diosta yupaychaj Jerusalenman jamusqa.
Carretanpi llajtanman kutipushaspataj, Diosmanta ñawpa sut'inchaj Isaiaspa qhelqasqanta ñawirisharqa.
Jinapi Santo Espiritoqa Felipeta nerqa: Jaqay carretaman chimpaspa, qayllanta riy, nispa.
Felipetaj qayllaykuspa, eunuco runa imatachus Diosmanta sut'inchaj Isaiaspa qhelqasqanpi ñawirisharqa, chayta uyarerqa. Chantá payta taporqa: Ñawirishanki, chay imatachus niyta munasqanta entiendenkichu? nispa.
Chay runataj kuticherqa: Mana pipis sut'inchawajtin, imaynamantataj entiendesajri? nispa. Jinapi eunucoqa Felipeta mañarikorqa carretanman wicharinanta, paywan khuska tiyarikunanpaj.
Maypichus eunuco ñawirisharqa chay qhelqasqapi kay jinata nerqa: Payqa oveja jina ñak'anaman apasqa karqa. Imaynatachus corderoqa millmanta ch'inllamanta ruthuchikun, ajinallatataj paypis mana siminta kicharerqachu.
K'umuykachachisqa kashajtin, paypaj justicia mana karqachu. Ni miraynillanpis karqachu aswan qhepaman paymanta parlanankupaj, paytaj kay pachamanta chinkarparichisqa karqa, nispa.
Chantá eunucoqa Felipeta nerqa: Willariway ari, pimantataj Diosmanta sut'inchaj chayta nisharqari? Paymantachu parlasharqa chayrí wajmantachu? nispa.
Jinapi Felipeqa, maypichus eunuco ñawirisharqa, chaymantapacha qallarispa, Jesusmanta sumaj willayta sut'inchayta qallarerqa.
Ñanta rishaspataj, chayarqanku, maypichus yaku karqa, chayman. Chantá eunucoqa Felipeta nerqa: Kaypi yaku tiyan. Manachu atiyman noqa bautizasqa kayta? nispa.
Felipetaj kuticherqa: Sichus cheqatapuni tukuy sonqoykiwan Jesuspi atinikunki chayqa, bautizasqa kayta atinki, nispa. Eunucotaj kuticherqa: Arí, atinikuni, yachanitaj Jesucristo Diospa Churin kasqanta, nispa.
Chantá eunucoqa carretanta sayachinankuta kamacherqa. Iskayninkutaj urayk'uspa, yakuman yaykorqanku, Felipetaj chaypi eunucota bautizarqa.
Yakumanta llojsimusqankutawan, Diospa Espiritonqa Felipeta wajnejman apakaporqa, Etiopiamanta runataj Felipeta manaña rikorqachu. Jinapis may kusisqa llajtanman riporqa.
Chay qhepata Felipeqa Azoto llajtapi rikhurerqa. Chaymantataj llajtamanta llajta purispa, Jesusmanta sumaj willayta willararqa Cesarea llajtaman chayanankama.

Chaykama Sauloqa Tukuyta Kamachej Jesusta qhatikojkunata wañurachillaytapuni munaspa, kuraj kaj sacerdotewan parlaj rerqa.
Paymantataj cartakunata mañarqa, Damasco llajtapi judiokunaj tantakunanku wasipi rikuchimunanpaj. Chay cartanejtataj kuraj kaj sacerdoteqa Sauloman atiyta qorqa, Jesuspa cheqan ñanninta qhatikojkunata jap'ispa cadenawan watasqata Jerusalenman apananpaj, qharikunapis, warmikunapis kachunku.
Jinapi Saulo ñanta rishaspa, Damasco llajtaman qayllaykushajtinña, janajmanta ujllata uj k'anchay payta muyuykorqa.
Paytaj pampaman choqakorqa, parlamojtataj uyarerqa: Saulo, Saulo, imaraykutaj qhatiykachashawankiri? nispa.
Chantá Saulo taporqa: Wiraqochi, pitaj kankiri? nispa. Parlamojtaj kuticherqa: Noqa Jesús kani, pitachus qan qhatiykachashanki, chay. Manamin allinchu qanpajqa buey jina ayjonpa puntanta jayt'anaykeqa, ichari? nispa.
Saulotaj manchariywan kharkatitispa, nerqa: Tukuyta Kamachej, imatataj munanki ruwanaytari? nispa. Jesustaj kuticherqa: Jatarispa, llajtaman yaykuy, chaypitaj nisonqanku imatachus ruwanaykita, nispa.
Saulowan rejkuna manchariywan mana parlariyllatapis aterqankuchu, imaraykuchus ni pita rikuspa, parlamojllata uyarerqanku.
Jinapi Sauloqa pampamanta sayarispa, ñawinta kicharerqa, manataj imatapis rikuyta aterqachu. Chantá paywan rejkuna makinmanta aysaspa, Saulota Damasco llajtaman pusaykorqanku.
Chaypitaj Saulo kinsa p'unchay junt'ata mana rikuspa karqa, manallataj ni imata mikhorqachu nitaj ujyarqachu.
Chaypacha Damasco llajtapi, Jesusta qhatikoj uj runa karqa, Ananías sutiyoj. Paymantaj Tukuyta Kamachej Jesús mosqoypi jina rikhurispa, nerqa: Ananías, nispa. Paytaj kuticherqa: Tukuyta Kamachej Jesús, imatataj niyta munawankiri? nispa.
Tukuyta Kamachejtaj Ananiasta nerqa: Jatarispa, Paña nisqa calleman, Judaspa wasinman riy. Chaypitaj Tarso llajtayoj Saulomanta tapukuy, imaraykuchus payqa Diosmanta mañakushan.
Paytaj mosqoypi jina rikun Ananías sutiyoj runata payman yaykumuspa, makinwan llankhaykojta, watejmanta rikuyta atinanpaj, nispa.
Ananiastajrí kutichispa, nerqa: Tukuyta Kamachej Jesús, ashkha runaña willawanku imaynatachus Jerusalenpi chay Sauloqa qanpi atinikojkunata anchata ñak'arichisqanta.
Kay llajtamanpis kuraj sacerdotekunaj carta qosqankuwan jamun, pikunachus sutiykita oqharispa Diosninkupaj rejsikapusojkunata presochaspa apananpaj, nispa.
Tukuyta Kamachej Jesustaj nerqa: Rillay, imaraykuchus noqaqa payta ajllakuni kamachiy kananpaj, noqamanta willananpaj mana judío kajkunaman, kuraj kamachejkunaman, jinallatataj israelitakunamanpis.
Chantá payman rikuchillasajtaj may chhikatachus sutiyrayku ñak'arinanta, nispa.
Ajinaqa Ananías chay wasiman rispa, chayman yaykorqa, Saulota rikuspataj, makinwan llankhaykorqa, nerqataj: Saulo wawqey, Tukuyta Kamachej Jesús, pichus kayman jamushajtiyki ñanpi rikhurisorqa, paymin kachamuwan watejmanta rikuyta atinaykipaj, jinataj Santo Espíritoj kamachiyninpi kanaykipaj, nispa.
Chaypacha ujllata Sauloj ñawinmanta qherpa jina t'akakorqa, watejmantataj rikorqa. Jatarispataj, bautizachikorqa.
Chaymantataj Sauloqa mikhuspa, watejmanta kallpachakorqa. Chantá Damascopi pisi p'unchaykunata qhepakorqa Jesusta qhatikojkunawan khuska.
Chaymantapacha Sauloqa judiokunaj tantakunanku wasipi willarayta qallarerqa, Jesusqa Diospa Churin kasqanta.
Saulota uyarejkunatajrí t'ukuspa, tapunakusharqanku: Manachu kay runaqa Jerusalenpi pikunachus Jesuspa sutinta oqharispa Diosninkupaj rejsikapojkunata qhatiykachasharqa chinkachinanpaj? Manachu kaymanpis jamullarqataj, paykunata cadenawan watasqata kuraj sacerdotekunaj ñawpaqenman apananpaj? nispa.
Saulotajrí astawan kallpachakuspa, sut'ita willararqa Jesusqa Cristopuni kasqanta, Damascopi tiyakoj judiokunataj mana imatapis kutichiyta aterqankuchu.
Chaymanta qhepaman judiokunamanta wakinkuna tantakuspa, yachachinakorqanku Saulota wañuchinankupaj.
Jinapi tuta p'unchay llajta llojsina punkukunapi wateqarqanku, payta wañuchinankupaj. Saulotajrí imatachus wakichikusqankumanta uyarerqa.
Chayrayku uj ch'isi Jesusta qhatikojkunaqa Saulota uj jatun canastapi llajtaj perqanta urayk'ucherqanku ayqekunanpaj.
Jerusalén llajtaman chayaspa, Sauloqa Jesusta qhatikoj masinkunawan tantakuyta munarqa. Paykunatajrí payta manchachikorqanku, imaraykuchus mana creerqankuchu paykuna jinallataj Jesuspi atinikoj kasqanta.
Jinapi Bernabé sutiyojqa Saulota pusarqa Jesuspa kuraj kachankunaman rejsinachinanpaj. Chantá Bernabé paykunaman willarqa Saulo imaynatachus Tukuyta Kamachej Jesusta ñanpi rikusqanta, imaynatatajchus Jesús payman parlasqanta ima. Paykunaman willallarqataj Saulo imaynatachus Damascopipis mana manchachikuspa Jesusmanta willarasqanta.
Ajinamanta Sauloqa Jesucristota qhatikojkunawan Jerusalenpi qhepakorqa. Chantá paykunawan khuska tukuynejman rerqa, mana manchachikuspataj, Jesusmanta willararqa.
Ajinallatataj Saulo griego rimayta parlaj judiokunawan parlaspa, churanakorqa. Paykunarí chaymanta Saulota imaynamantapis wañuchiyta mask'arqanku.
Chayta yachaspa, wawqe panakunaqa Saulota pusarqanku Cesarea llajtaman. Chaymantataj Tarsoman payta kachaporqanku.
Chaykama Iglesiaqa allillan kasharqa tukuy Judeapi, Galileapi, Samariapi ima. Jesusta qhatikojkunataj Diospa wawan jina wiñasharqanku, ashkhayasharqankutaj Santo Espíritoj yanapayninwan. Chantá Tukuyta Kamachej Jesusta may respetowan qhawaspa kawsakusharqanku.
Pedroqa wawqe panakunata watukoj tukuynejta purishaspa, uj kuti Lida sutiyoj llajtaman chayarqa, Jesusta qhatikojkunata waturikunanpaj.
Chaypitaj Eneas sutiyoj runawan tinkukorqa. Pay suchu kasqanrayku, pusaj watataña puñunanmanta mana sayarisqachu.
Jinapi Pedroqa payta nerqa: Eneas, Jesucristo qhaliyachisunki. Sayariy, puñuna mast'anaykita oqhariy, nispa. Eneastaj sayarerqapacha.
Chantá Lidapi, Sarón llajtapi tiyakojkuna ima Eneasta purishajta rikuspa, Tukuyta Kamachej Jesuspi atinikorqanku.
Chaypacha Jopepi tiyakorqa Jesusta qhatikoj uj warmi, Tabitá sutiyoj, griego rimaypitaj sutin Dorcas karqa. Paytaj allin imakunata ruwaj, wajchakunatapis yanapajpuni.
Chaymanta qhepanejman Dorcas onqoykuspa, wañuporqa. Chantá Dorcaspa ayanta mayllaspa, panakunaqa altopata wasiman churarqanku.
Jope llajta mana karupichu karqa Lida llajtamanta. Chayrayku Jesusta qhatikoj chay wawqe panakuna Lidapi Pedro kasqanta yachaspa, iskay runakunata kacharqanku ajinata nichispa: Ama jinachu kay, kunanpacha jamuriwayku ari, nispa.
Chantá Pedro paykunawan rerqa. Jopeman chayajtinkutaj, wawqe panakuna Pedrota altopataman pusarqanku. Chaypitaj warmisapakuna waqaspa, Pedroman rikucherqanku Dorcas wajkunapaj ruwapusqan p'achakunata, aymillakunata ima.
Jinapi Pedroqa tukuyninkuta jawaman llojsicherqa, qonqoriykukuspataj Diosmanta mañakorqa. Chantá wañusqata qhawarispa, nerqa: Tabitá, sayariy, nispa. Chay warmitaj ñawinta kicharispa, Pedrota rikorqa, tiyarikorqataj.
Pedrotaj makinmanta aysarispa, sayaricherqa. Chaymantataj warmisapakunata, Jesusta chay waj qhatikojkunata ima wajyaspa, Dorcasta kawsashajta paykunaman rikucherqa.
Chaypacha Pedro chay warmita kawsarichisqan tukuy Jope llajtapi yachakorqa, ashkha runataj Tukuyta Kamachej Jesucristopi atinikorqanku.
Pedrotaj Jopepi unayta qhepakorqa, suela ruwaj Simonpa wasinpi.

Cesarea llajtapi uj runa karqa Cornelio sutiyoj. Payqa Italiano nisqa romano soldadokunata kamachej capitán karqa.
Cornelioqa Diosta may jatun respetowan qhawaj karqa, cheqanta ruwaj runataj. Wasinpipis tukuy ayllunwan khuska Diosta yupaychaj. Payqa tukuy imapi wajcha runakunatapis yanapaj, jinallataj sapa kuti Dioswan parlarikoj.
Uj kuti, chawpi p'unchay pasayta, Cornelioqa mosqoypi jina sut'ita rikorqa Diospa angelninta, maypichus pay kasharqa, chayman yaykumojta. Chay angeltaj nerqa: Cornelio, nispa.
Corneliotaj angelta qhawarispa, manchachikuywan nerqa: Imatataj munashanki, wiraqochíy? nispa. Angeltaj kuticherqa: Diosqa mañarikusqaykita uyarisunki, jinallataj wajchakunata yanapasqaykitapis rikullantaj.
Chayrayku kunanqa Jopeman wakin runakunata kachay, Pedro nisqa Simonta wajyamunankupaj.
Payqa suela ruwaj Simonpa wasinpi kashan, mama qocha kantupi, nispa.
Chay parlapayaj ángel ripojtinkama, Cornelioqa wajyarqa iskay kamachinkunata, Diosta yupaychaj uj soldadotawan, pichus sumaj yanapajnin karqa, chayta.
Paykunaman tukuy imata willaspataj, Jope llajtaman kacharqa.
Q'ayantenqa chay kachakuna Jopeman qayllashajtinkuña, Pedroqa chawpi p'unchaynejta, wasi pataman wicharerqa, maypichus pampalla karqa chayman, Dioswan parlarikunanpaj.
Jinapitaj yarqhachikuspa, mikhuyta munarqa. Chantá wasiyojkuna mikhunata wayk'unankukama, Pedroqa mosqoypi jina janajta kicharisqata rikorqa.
Chantá rikullarqataj uj jatun yuraj qhatanaman rijch'akojta tawa puntanmanta watasqata. Chaytaj janaj pachamanta pampaman urayk'amusharqa.
Chay qhatanaman rijch'akojpitaj Pedro kay pachapi kaj tukuy imaymana animalkunata rikorqa: Tawa chakiyojkunata, katarikunata, p'isqokunata ima.
Chantá uj parlamojta uyarerqa: Pedro, sayariy, chaykunamanta mayqentapis wañuchispa, mikhuy, nispa nejta.
Pedrotajrí kuticherqa: Tukuyta Kamachej Jesusníy, manapuni noqaqa kunankama ni jayk'aj mikhorqanichu Moisespa kamachisqanpi imatachus ch'ichipaj qhawasqa kasqanta nin, chaykunata, nispa.
Parlamojtajrí watej nimorqa: Imatachus Dios llimphuña kasqanta nin, chayta ama qan ch'ichi kasqanta niychu, nispa.
Chaytaj jina karqa kinsa kutikama, chaymantataj chay qhatanaman rijch'akojqa pataman oqharisqa karqa.
Pedrorí chayta rikusqanmanta mayta t'ukusharqa: Imatataj chay niyta munanri? nispa. Jinallaman Cornelioj kachamusqankuna tapukuspa, tapukuspa Simonpa wasin punkukama chayamorqanku.
Wajyaspataj, taporqanku: Simón Pedro kaypichu? nispa.
Pedro chay rikusqanpi yuyashajtillanpuni, Santo Espíritu payta nerqa: Kinsa runakuna mask'ashasunku.
Chayrayku sayarispa, urayk'ullay. Chantá mana iskayrayaspa, paykunawan rillay, imaraykuchus noqamin paykunata kachamuni, nispa.
Jinataj Pedro urayk'uspa, chay runakunata nerqa: Noqa kani, pitachus mask'ashankichej, chay. Imamantaj jamunkichejri? nispa.
Paykunataj kuticherqanku: Capitán Cornelio kachamuwayku. Payqa cheqan runa, Diostataj jatun respetowan qhawan. Judío masiykikunapis payta jatunpaj qhawanku. Chantá Diospa angelnenqa Cornelioman rikhurispa, nerqa qanta wasinman wajyachisunanta, imatachus parlanaykita uyarinanpaj, nispa.
Chaymantataj Pedro chay kachakunata wasi ukhuman pusaykorqa, chaypitaj chay tuta puñorqanku. Q'ayantintaj, jatariytawan, Pedro chay kachakunawan rerqa. Jope llajtayoj wakin wawqekunapis Pedrowan khuska rillarqankutaj.
Q'ayantin p'unchayqa Cesareaman chayarqanku. Chaypitaj Cornelio paykunata suyasharqa tukuy ayllunwan, kawsaqenkunawan ima.
Jinapi Pedro wasiman yaykushajtin, Cornelio taripaj llojsimuspa, Pedroj ñawpaqenman pampakama k'umuykukorqa payta yupaychananpaj.
Pedrorí Corneliota aysarispa, nerqa: Ama chayta ruwaychu, sayarillay. Noqapis qan jina runallataj kani, nispa.
Ajinata Pedroqa Corneliowan parlaspa, wasinman yaykorqa, chaypitaj ashkha runata tantasqata rikorqa.
Pedrotaj paykunata nerqa: Qankuna yachankichej jina, noqayku judiokuna mana tantakuyta atiykuchu mana judío kajkunawanqa. Kunanrí, Dios yachachiwan ama pitapis ch'ichipaj nitaj pisipaj qhawanayta.
Chayrayku wajyachimuwajtiykichejkama, mana iskayrayaspa jamuni. Kunantaj yachayta munayman imapajchus wajyachiwasqaykichejta, nispa.
Chantá Cornelio kuticherqa: Tawa p'unchayña kashan, kunan jina samay phani jinata kay wasiypi Dioswan parlarikushajtiy, chayllapi lliphipej p'achayoj uj qhari ñawpaqeypi rikhurerqa.
Paytaj niwarqa: Cornelio, Diosqa mañakusqaykita uyarisunki, wajchakunata yanapasqaykimantapis yuyarikullantaj.
Chayrayku qan Jopeman runakunata kachay ari, Simón Pedro nisqata pusamunankupaj. Payqa suela ruwaj Simonpa wasinpi kashan mama qocha kantupi, nispa.
Chay ratopachataj noqa kachaykunata qanman kachamorqani. Qantaj allinta ruwanki kayman jamurispa. Kunanqa tukuyniyku Diospa ñawpaqenpi tantasqa kashayku, imatachus Dios willasusqanta uyarinaykupaj, nispa.
Chantá Pedro parlayta qallarerqa: Cheqatapuni reparani Diosqa mana wakillantachu allinpaj qhawasqanta.
Manachayqa mayqen suyullamantapis kachun, pichá Diosta jatun respetowan qhawan, cheqa kajtataj ruwan, chay runatamin Dios allinpaj qhawan.
Uyarinkichejña Dios Israelpa mirayninman kay sumaj willayta willasqanta: Payqa runakunata paywan allinyachin Jesucristonejta, pichus Tukuyta Kamachej kashan, chaynejta.
Qankuna yachallankichejtaj tukuy Judeapi imachus kasqanta, Galileamantapacha qallarispa, Juan bautizachikuna kasqanta willasqanmanta qhepaman.
Chantá yachankichej imaynatachus Diosqa Santo Espirituta, atiytawan qosqanta Nazaret llajtayoj Jesusman. Jesustaj tukuynejta purerqa allinta ruwaspa, jinallatataj Kuraj Supaypa atiyninpi tukuy ñak'arejkunata qhaliyachispa, Dios paywan kasqanrayku.
Noqayku testigo kayku judiokunaj suyunpi, Jerusalén llajtapi ima Jesús tukuy imata ruwasqanmanta. Paykunarí Jesusta cruzman chakataspa, wañucherqanku.
Chaywanpis Tata Diosqa kinsa p'unchayninman Jesusta wañusqamanta kawsarichimorqa, chaymantataj Dios munarqa runakuna payta rikunankuta.
Mana tukuy runamanchu Jesús rikhurerqa. Manachayqa noqallaykuman rikhuriwarqayku, pikunachus ñawpajmantapachaña Diospa ajllasqankuna karqayku testigo jina rikusqaykuta willanaykupaj, chaykunaman. Ajinaqa noqayku paywan khuska mikhorqayku wañusqamanta kawsarimpusqanmantaña.
Paytaj kamachiwarqayku kay tukuyta runakunaman willanaykuta, rejsichinaykuta ima: Diosmin kay kikin Jesusta churan kawsajkunata, wañusqakunatapis juzgananpaj, nispa.
Tukuy ñawpa sut'inchajkunapis Jesusmanta willarqanku, Paypi tukuy atinikojkunaj juchanku sutinnejta pampachasqa kananta, nispa.
Chayta Pedro parlashajtillanraj, Santo Espiritoqa tukuynin chay uyarejkunaman urayk'amorqa.
Jinataj pikunachus Jopemanta Pedrowan jamoj judío wawqekunapis t'ukushaj qhepakorqanku, Diosqa mana judío kajkunamanpis Santo Espirituta qosqanmanta.
Paykunataj mana judío kajkuna waj parlaykunata parlashajta uyarerqanku, Diosta yupaychashajta ima.
Chantá Pedro nerqa: Kay runakunamanqa noqanchejman jinallataj Santo Espíritu jamun. Jina kajtenqa, mana pipis paykunata jark'ayta atinmanchu bautizachikunankupaj, nispa.
Chaymantataj Pedro kamacherqa Tukuyta Kamachej Jesuspa sutinpi paykuna bautizasqa kanankuta. Chaymantataj chay wawqekuna Pedrota mañarikorqanku uj pisi p'unchayllatapis paykunawan qhepakunanta.

Jesuspa waj kuraj kachankuna, Judeapi kaj wawqe panakuna ima uyarerqanku mana judío kajkunapis Diospa simi nisqanta jap'ikusqankuta.
Chantá Pedro Jerusalén llajtaman kutipojtin, Jesusta qhatikoj judiokunamanta payta k'amerqanku:
Imaraykutaj qan mana judío kajkunaj wasinkuman yaykorqanki, paykunawantaj mikhorqankiri? nispa.
Chantá Pedro paykunaman kantumanta imachus kasqanta willarqa.
Pay nerqa: Jope llajtapi kashaspa, noqa Dioswan parlarikusharqani. Chayllapi mosqoypi jina rikorqani janaj pachamanta urayk'amushajta uj jatun qhatanaman rijch'akojta, tawantin puntanmanta watasqata. Chay qhatanataj ñawpaqeyman urayk'amorqa.
Chantá qhatanata allinta qhawaykuspa, noqa rikorqani kay pachapi kaj tawa chakiyoj animalkunata, k'ita animalkunata, katarikunata, p'isqokunata ima.
Uj parlamojtataj uyarerqani: Pedro sayariy, kaykunamanta imatapis wañuchispa, mikhuy, nispa nejta.
Noqatajrí nerqani: Tukuyta Kamachej Jesusníy, manapuni noqaqa kunankama ni jayk'aj mikhorqanichu Moisespa kamachisqanpi imatachus ch'ichipaj qhawasqa kasqanta nin, chaykunata, nispa.
Chantá janaj pachamanta uj kutitawan nimuwarqa: Imatachus Dios llimphuña kasqanta nin, ama qan ch'ichi kasqanta niychu, nispa.
Chaytaj jina karqa kinsa kutikama, chaymantataj qhatanaman rijch'akojqa janaj pachaman oqharisqa karqa.
Chay jinallapi kinsa runakuna Cesareamanta chayamorqanku, maypichus kasharqani, chay wasiman, paykunataj noqata mask'ashawarqanku.
Santo Espiritutaj kamachiwarqa ama iskayrayaspa paykunawan rinayta. Jopemanta kay sojta wawqekunapis noqawan rerqanku. Chantá Cesareaman chayaspa, Cornelioj wasinman yaykorqayku.
Chaypacha pay willawarqayku imaynatachus uj angelta ñawpaqenpi sayashajta rikusqanta. Chay angeltaj payta nisqa: Runakunata Jopeman kachay, Simón Pedro nisqata pusamunankupaj.
Paytaj nisonqa imaynatachus qan, tukuy aylluykiwan qhespichisqa kanaykichejta, nispa.
Noqa Cesareapiña kashaspa, paykunaman parlayta qallarejtiykama, Santo Espíritu paykunaman urayk'amorqa, imaynatachus qallariypi noqanchejman urayk'amorqa, ajinallatataj.
Chaypachataj Tukuyta Kamachej Jesuspa kay nisqanmanta yuyarikorqani: Juanqa yakuwan bautizarqa, qankunatajrí Santo Espirituwan bautizasqa kankichej, nispa.
Sichus Dios paykunamanpis chay kikin Santo Espirituta qorqa, mayqentachus noqanchejman qowarqanchej Tukuyta Kamachej Jesuspi atinikusqanchejrayku chayqa, pitaj noqa karqani Diosta jark'anaypajri? nispa.
Pedroj nisqanta uyarispa, chay wawqekunaqa manaña imatapis nerqankuchu. Astawanpis Diosta yupaycharqanku, nerqankutaj: Ajinaqa mana judío kajkunapis Diosman kutirikojtinku, Dios paykunamanpis wiñay kawsayta qollantaj, nispa.
Runakuna Estebanta wañuchisqankumanta qhepata, paykunallataj Jesusta qhatikoj chay waj wawqekunatapis ñak'arichiyta qallarerqanku. Chay wawqekunataj Jerusalenmanta ch'eqeraspa, Feniciakama, Chiprekama, chantá Antioquiakama ima chayasqanku. Chaypitaj Jesusmanta sumaj willayta judiokunallaman willasqanku, manataj wajkunamanqa.
Jinallataj Jesusta qhatikojkunamanta wakinkuna Chipremanta, Cirenemanta ima, Antioquiaman chayaspa, mana judío kajkunamanpis Tukuyta Kamachej Jesusmanta willarqanku.
Jinataj Dios atiyninwan chay wawqekunata yanapasqanrayku, ashkha runa Diosman kutirikuspa Jesuspi atinikorqanku.
Jerusalén iglesiamanta kajkuna chay tukuy imata yachaspa, Bernabeta Antioquía llajtaman kacharqanku.
Bernabetaj Antioquiaman chayaspa, imatachus Dios qhasilla k'acha yanapayninnejta ruwashasqanta rikorqa. Chaymantataj kusikuspa, chay wawqe panakunata yuyaycharqa Tukuyta Kamachej Jesucristota tukuy sonqo kasunallankutapuni.
Bernabeqa k'acha runa karqa, Santo Espíritoj kamachiyninpi purej, jinallataj Jesuspi sinch'ita atinikorqa. Chayrayku Jesusmanta willasqannejta ashkha runa Jesuspi atinikorqanku.
Chay qhepata Bernabeqa Tarso llajtaman rerqa Saulota mask'aj.
Payta tariytawantaj, Antioquiaman pusamorqa. Chantá iskayninku uj wata junt'ata chay iglesiawan qhepakorqanku, ashkha runaman Jesucristomanta yachachispa. Chaypacha Antioquiapi runakuna Jesusta qhatikojkunata sutichayta qallarerqanku: Cristota qhatikojkuna, nispa.
Chaypacha Diosmanta wakin sut'inchajkuna Jerusalenmanta Antioquiaman rerqanku.
Jinapi paykunamanta ujnin Agabo sutiyoj sayarerqa, Santo Espíritoj yuyaychasqan kaspataj, nerqa: Manchay jatun yarqhay jamonqa tukuy suyunchejman, nispa. Chay nisqantaj junt'akorqa Claudio kamachishajtin.
Chantá Antioquiapi kaj wawqe panakuna nerqanku sapa uj kapusqanman jina qolqeta tantaspa, apachinankuta Judeapi kaj wawqe panakunaman.
Ajinata ruwaspataj, chay qolqeta apacherqanku Bernabewan, Saulowan ima Jerusalenpi iglesiaj kurajninkunaman.

Chaypacha kuraj kamachej Herodesqa iglesiamanta wakinkunata ñak'arichiyta qallarerqa.
Ajinamanta Juanpa wawqen Santiagota espadawan wañuchicherqa.
Chay ruwasqan judiokunapaj sumaj kasqanta rikuspa, Herodesqa Pedrotañataj jap'icherqa. Chay karqa Mana Levadurayoj T'anta Mikhuna raymi p'unchay qayllapi.
Herodesqa Pedrota jap'ichispa, carcelman wisq'acherqa. Chaypitaj tawa t'aqa soldadokuna Pedrota qhawasharqanku. Sapa t'aqapi tawa soldadokuna karqanku. Herodesqa Pascua raymi pasayta Pedrota orqhomuyta munarqa runakunaj ñawpaqenman payta juzgaspa, wañuchichinanpaj.
Ajinamanta Pedro carcelpi wisq'asqa kashajtin, iglesiamanta kajkuna mana sayk'uspa paypaj Diosmanta mañapusharqanku.
Herodes Pedrota juzgananpaj orqhochimunan kashajtin, chay tuta Pedro iskay soldadokuna chawpipi puñusharqa, iskay cadenawan watasqa. Waj soldadokunapis cárcel punkuta qhawasharqanku.
Chayllaman Tukuyta Kamachej Jesuspa angelnin rikhurimorqa, chay carcel ukhumantaj k'anchay junt'aykorqa. Angeltaj Pedrota wajtanninpi takaspa, rijch'aricherqa, nerqataj: Usqhayta jatariy, nispa. Jinapi Pedroj makinpi watasqa cadena ujllata phaskarasqa t'akarakorqa.
Chantá chay ángel nillarqataj: Chumpiykita mat'iykukuy, juk'utaykitapis churakuy, nispa. Pedro ajinata ruwajtintaj, angelqa payta nerqa: Kunanqa patanchana p'achaykiwan qhataykukuspa, qhatiway, nispa.
Pedroqa angelpa qhepanta carcelmanta llojsishaspa, mana yacharqachu angelpa ruwasqan mosqoypichus, sut'ipichus kasqanta. Aswanpis pay yuyasharqa mosqoypi jinalla rikushasqanta.
Chaywanpis ñawpaj kaj t'aqa soldadokunaj ñawpaqenta pasallarqanku, jinallatataj iskay kaj t'aqatapis pasallarqankutaj fierro punkuman chayanankukama. Calleman llojsej punkutaj pachallanmanta kicharikorqa. Chantá llojsispataj, uj calleta rishajtinku, angelqa Pedromanta t'aqakuspa, chinkarerqa.
Jinapi Pedroqa yuyayninman kutirispa, nerqa: Kunanqa yachani cheqatapuni Tukuyta Kamachej Jesusqa angelninta kachamusqanta Herodespa makinmanta kacharichinawanpaj, jinallataj judiokunaj millay ruwayta munasqankumantawan, nispa.
Pedro chayta reparakuspa, Marcos nisqa Juanpa maman Mariajpa wasinman kachaykukorqa. Chaypitaj ashkha wawqe panakuna tantakuspa, Dioswan parlarikusharqanku.
Chantá chayman chayaspa, Pedro calle punkuta takarqa, chaymantaj uj sipas Rode sutiyoj punkuman rerqa, pichus kasqanta yachaj.
Jinapi Rodeqa Pedroj parlasqanta rejsirparispa, kusiywan punkuta mana kicharispalla, wawqe panakunaman kutiykorqa, nerqataj: Pedro punkupi kashan, nispa.
Paykunatajrí nerqanku: Locoyapunkichu imatajri? nispa. Paytaj nillarqapuni Pedro kasqanta. Paykunarí nerqanku: Chayqa Pedroj angelnillanchá, nispa.
Chaykama Pedroqa punkuta takashallarqapuni. Chaymantaña punkuta kicharejtinkukamataj, payta rikuspa, t'ukushaj qhepakorqanku.
Pedrotaj makinwan señata ruwaspa, paykunata ch'inyacherqa. Chantá paykunaman willarqa imaynatachus Tukuyta Kamachej Jesús carcelmanta payta orqhochimusqanta. Nerqataj: Kay tukuy imamanta Santiagoman willamuychej, wawqe panakunaman ima, nispa. Chaymanta llojsispataj, wajnejman riporqa.
Q'ayantin paqarin, soldadokuna ukhupi manchay ch'ajwa karqa Pedro chinkasqanmanta.
Herodestaj tukuynejta mask'acherqa, nitaj Pedrota tarerqankuchu. Chantá chay qhawaj soldadokunatañataj allinta tapucherqa, mana imatapis yachajtinkutaj, paykuna wañuchisqa kanankuta kamacherqa. Chaymantataj Herodesqa Judeamanta Cesareaman rerqa, chaypitaj qhepakorqa.
Kuraj kamachej Herodesqa chaypacha manchay phiñasqa karqa Tiro llajtamanta kajkunapaj, Sidón llajtamanta kajkunapajwan. Chayrayku paykuna uj yuyaylla tantaykukuspa, kamachej Herodeswan parlaj rerqanku. Ñawpajtaqa Herodespa mayordomon Blastoman lluk'iykorqanku, paynejta Herodeswan allinyakunankupaj, imaraykuchus paykuna Herodespa suyunmanta mikhunata rantej kanku.
Jinapi Herodesqa wajyachisqan p'unchaypi kamachinan p'achawan p'achallisqa kamachinan tiyanapi tiyaykukorqa. Chantá paykunaman unayta parlarqa.
Chay runakunataj qhaparerqanku: Kayqa Diospa parlasqanmin, mana runajtachu, nispa.
Chay kikinpitaj Tukuyta Kamachej Diospa angelnenqa Herodesta sinch'ita onqoykucherqa, Diosta mana jatunchasqanrayku. Jinataj kuraj kamachej Herodesqa khuroj tukusqan wañorqa.
Jesucristota qhatejkunarí Diospa simi nisqanta tukuynejpi willasharqanku, ashkha runataj Jesuspi atinikorqanku.
Chantá Bernabé, Saulo ima ruwanankuta Jerusalenpi tukuspa, Antioquiaman kutiporqanku, Marcos nisqa Juanta pusariykukuspa.

Antioquía iglesiapi Diosmanta sut'inchajkuna, yachachejkuna ima karqanku. Paykuna karqanku: Bernabé, Niger nisqa Simón, Cirenemanta Lucio, Manaén, pichus kamachej Herodespa uywasqa masin karqa chay, Saulo ima.
Uj p'unchay ayunaspa Diosta yupaychashajtinku, Santo Espíritu paykunata nerqa: Bernabeta, Saulotawan t'aqapuwaychej, imapajchus ajllakuni, chayta ruwamunankupaj, nispa.
Chantá iglesiaj kurajninkuna ayunaspa, Dioswan parlarikorqanku. Jinataj Bernabejpa umanman, Saulojpamanwan makinkuta churaykuspa, paykunata kacharqanku.
Chantá Bernabewan, Saulowan Santo Espíritoj kamachisqanta kasuspa, Seleuciaman rerqanku. Chaymantataj botepi rispa, Chipre churuman chayarqanku.
Salamina llajtaman rispataj, judiokunaj tantakunanku wasipi Diospa simi nisqanta willarqanku. Juan Marcospis paykunawan risharqa paykunata yanapananpaj.
Paykuna chay tukuynin churupi puriytawan, Pafos llajtamanñataj chayarqanku. Chaypitaj tinkukorqanku Barjesús sutiyoj uj judío runawan. Chay runa layqa karqa, llullata sut'inchaj.
Payqa kamachej Sergio Pauloman k'askasqa karqa. Sergio Pauloqa yachayniyoj runa karqa. Jinapi Bernabetawan, Saulotawan wajyacherqa, Diospa simi nisqanta uyariyta munaspa.
Chay layqa runarí, pichus griego parlaypi Elimas nisqa karqa, chay runa Bernabewan, chantá Saulowan ima churanakorqa, kamachej Sergio Paulota jark'aspa ama Jesucristopi atinikunanpaj.
Chaymantataj Saulo, pejpatachus ujnin sutin Pablo karqa, payqa Santo Espíritoj kamachiyninpi kashaspa, chay layqata allinta qhawarerqa, chantá nerqataj:
Ya, llullaj atipasqan, tukuy millay ruwanawan junt'asqa runa, qanqa Kuraj Supaypa wawan kanki, tukuy allin kajpa awqantaj. Mayk'ajkamataj Diospa cheqan ñanninta q'ewinkiri?
Kunanqa Dios sinch'ita jasut'isonqa. Qan ñawsayanki, jinataj intej k'anchayninta unayta mana rikunkichu, nispa. Pablo chayta nisqantawan, Elimasqa ñawsayarqa. Muyuykachaspataj, mask'arqa pillapis makinmanta pusananta.
Kamachej Sergio Paulotajrí chayta rikuspa, Jesuspi atinikorqa, jinataj mayta t'ukorqa Tukuyta Kamachej Jesusmanta imatachus yachachisqankumanta.
Pabloqa, paywan kajkuna ima Pafosmanta Perge llajtaman botepi rerqanku. Pergeqa Panfilia jap'iypi karqa. Chaypi Juan Marcos paykunata saqerparispa, Jerusalenman kutiporqa.
Chaywanpis Pablowan, Bernabewan Pergemanta rillarqankupuni Pisidiapi kaj Antioquía llajtaman. Samarina p'unchaypi paykuna judiokunaj tantakunanku wasiman yaykuspa, tiyarikorqanku.
Chantá tantakuna wasipi kurajkuna Moisespa kamachisqanmanta qhelqasqata, Diosmanta sut'inchajkunaj qhelqasqankuta ima tukuypa uyarinanta ñawirerqanku. Jinaspataj, Pablotawan Bernabetawan nicherqanku: Wawqekuna, sichus imallatapis niyta munawajchej kay runakunaj sonqonkuta oqharinaykichejpaj chayqa, kunan parlayta atinkichej, nispa.
Chantá Pabloqa sayarispa, makinwan señata ruwarqa chaypi kajkunata ch'inyachinanpaj, jinaspataj paykunata nerqa: Israelitakuna, Diosta yupaychaj mana judío kajkunapis ima, uyariwaychej:
Israelitakunaj Diosnenqa ñawpa tatanchejkunata ajllarqa. Chantá Egiptopi waj llajtayoj jina tiyakushajtinku, Dios paykunata ashkhayacherqa. Chaymantataj jatun atiyninwan Egiptomanta paykunata orqhorqa.
Paykuna tawa chunka watata jina ch'innejpi purishaspa, imaymana kawsayniyoj karqanku. Chaywanpis Dios paykunawan pacienciakorqa.
Diosllataj Canaán cheqapi qanchis suyukunata tukuchispa, chay jallp'ankukunata ñawpa tatanchejkunaman qoporqa.
Chay tukuy imaqa tawa pachaj phishqa chunkayoj wata jina karqa. Chantá Diosqa juezkunata churarqa israelitakunata kamachinankupaj Diosmanta sut'inchaj Samuel rikhurimunankama.
Chaymanta israelitakuna Diosmanta mañakorqanku kuraj kamachejta churapunanta, Diostaj Benjamín jatun ayllumanta Cispa churin Saulta paykunaman qorqa kuraj kamachejninku kananpaj. Saultaj tawa chunka watata israelitakunata kamacherqa.
Chaywanpis Diosqa Saulta kuraj kamachej kananmanta wijch'uspa, Davidtañataj churarqa kuraj kamachej kananpaj. Paymantataj Dios nerqa: Yesejpa churin Davidta tarini, paytaj sonqoypa tukuy munasqanta ruwanqa, nispa.
Chay nisqanman jinataj Diosqa Davidpa mirayninmanta Jesusta jataricherqa, Israelpa Qhespichejnin kananpaj.
Manaraj Jesús jamushajtin, Bautizaj Juan tukuy israelitakunaman willarqa Diosman kutirikunankuta chantá bautizasqa kanankuta ima.
Chantá Juan wañunan qayllapiña kashaspa, runakunata nerqa: Pi kasqaytataj qankuna yuyankichejri? Pitachus suyashankichej, mana noqa chay qhespichejchu kani. Manachayqa pay qhepayta jamushan, noqataj mana paypa wata runan kanaypaj jinallapischu kani, nispa.
Abrahampa ayllunmanta kaj wawqekuna, Diosta yupaychaj mana judiokuna ima, uyariwaychej: Diospa kachamusqan Qhespichej jamunanmanta chay willayqa noqanchejpaj karqa.
Chaywanpis Jerusalenpi tiyakojkuna, kamachejninkukuna ima mana repararqankuchu pichus Jesús kasqanta, nitaj entienderqankuchu Diosmanta sut'inchajkunaj qhelqasqankuta, sapa samarina p'unchaypi chayta ñawirispapis. Aswanpis Jesusta wañuchisqa kananpaj juchacharqanku, ajinamantataj ñawpa sut'inchajkunaj nisqankuta junt'arqanku.
Paykuna mana ima juchatapis Jesuspi tarerqankuchu wañuchisqa kananpaj jina. Chaywanpis Pilatomanta kamachinanta mañarqanku Jesús wañuchisqa kananpaj.
Jesusmanta imatachus ñawpa sut'inchajkunaj qhelqasqanku, chay tukuy junt'akorqa, chantá cruzmanta ayanta urayk'uchimuspa, p'amparqanku.
Diostajrí Jesusta wañusqamanta kawsarichimporqa.
Chaymantataj ashkha p'unchaykunata Jesús rikhurerqa, pikunachus Galileamanta paywan khuska Jerusalenkama risqanku, chaykunaman. Paykunataj kunan chay rikusqankuta testigo jina tukuy israelitakunaman willashanku.
Kikillantataj noqaykupis Jesusmanta sumaj willayta qankunaman willashayku, imatachus Dios ñawpa tatanchejkunaman qonanta nerqa, chaymanta.
Noqanchej paykunaj mirayninku kasqanchejrayku Dios chay nisqanta noqanchejpaj junt'arqa, Jesusta kawsarichimuspa. Ajinata paymanta iskay kaj Salmopi nin: Qanqa Churiy kanki, kunantaj noqa Tatayki kani, nispa.
Dios nillasqataj Jesusta wañusqamanta kawsarichimunanta ukhun ama asnananpaj. Pay nerqa: Imaynatachus Davidta nerqani payta may sumajta saminchanaytapuni, ajinallatataj chay tukuyta qankunaman qosqaykichej, nispa.
Waj Salmopipis nillantaj: Qan mana saqenkichu ajllasqaykej ayan asnaykapunanta, nispa.
David kawsanankama Diospa munayninman jina imatachus ruwananta ruwarqa. Chaywanpis wañupojtenqa, ñawpa tatankunaj qayllanpi payta p'amparqanku ayantaj q'etayaporqa.
Jesuspa ayanrí mana q'etayaporqachu, imaraykuchus Dios payta kawsarichimorqa.
Wawqekuna, kayta yachaychej: Kunan noqayku willashayku Diosqa Jesusnejtamin juchaykichejta pampachananta.
Moisespa kamachisqankuna mana pitapis juchanmanta kacharichiyta aterqachu, cheqan runapaj qhawasqa kananpaj. Kunantajrí Jesuspi tukuy atinikojkunaqa paynejta cheqan runapaj qhawasqa kayta atinkichej.
Chaywanpis sumajta qhawarikuychej ari, sut'inchajkunaj nisqanku ama qankunapi junt'akunanpaj:
Qhawakuychej Diosta pisipaj qhawajkuna, t'ukuriychej, chinkariychejtaj. Kay p'unchaykunapi noqa t'ukunapaj jina imakunata ruwashani. Chantá chay ruwasqaymanta pi willarisojtiykichejpis, mana creeyta atinkichejchu, nispa. Ajinata Pablo Jesusmanta willarqa.
Chantá Pablowan, Bernabewan judiokunaj tantakunanku wasimanta llojsinankupaj wakichikushajtinku, runakuna mañakorqanku qhepan samarina p'unchaypi ujtawan kutimunankuta, paykunaman chay imakunamanta astawan parlanankupaj.
Chay tantakuna wasimanta puririshajtinkutaj, ashkha judiokuna, chantá Diosta yupaychaj mana judiokuna ima Pablota, Bernabetawan qhaterqanku. Jinapitaj Pablowan, Bernabewan paykunata yuyaycharqanku Diospa qhasilla k'acha yanapayninpi mana sayk'uspa kakunankuta.
Qhepan samarina p'unchaypi chay llajtamanta yaqha tukuy runa tantakamorqanku Diospa simi nisqanta uyarinankupaj.
Judiokunaj kurajninkukunatajrí chay chhika runata rikuspa, Pablowan chhoqonakorqanku, paywan siminakuspataj, payta maldicerqanku.
Chantá Pablowan, Bernabewan mana manchachikuspa, chay judiokunata nerqanku: Diospa simi nisqanta qankunamanraj willanayku karqa. Qankunatajrí qhesachankichej, nitaj wiñay kawsaytapis jap'ikuyta munankichejchu. Chayrayku kunanqa mana judío kajkunaman chay willayta willasqayku.
Ajinata ruwasqayku, imaraykuchus Tukuyta Kamachej Dios kay jinata kamachiwarqayku: Mana judío kajkunapaj uj k'anchay jina kanaykipaj churayki, noqalla qhespichej kasqayta tukuy kay pachaj k'uchunkama willamunaykipaj, nispa.
Chayta uyarispa, mana judío kajkuna mayta kusikorqanku, jinataj nerqanku Diospa simi nisqan may sumaj kasqanta. Chantá pikunachus wiñay kawsaypaj ajllasqa kajkunaqa Tukuyta Kamachej Jesuspi atinikorqanku.
Ajinamanta Diospa simi nisqanqa tukuy chay jap'iypi willakorqa.
Chaywanpis chay judiokuna ch'ajwata oqharichiyta munaspa, Diospi yuyajkuna respetasqa warmikunaman, llajtapi kamachej runakunaman ima sajra yuyayta sat'erqanku. Paykunataj Pablotawan, Bernabetawan qhatiykachayta qallarerqanku, chay jap'iymanta paykunata qharqonankupaj.
Jinapi Pablowan, Bernabewan chay runakunaj contranpi chakinkumanta jallp'ata thalarakuspa, Iconio llajtaman riporqanku.
Jesusta qhatikojkunarí mayta kusikorqanku jinataj Santo Espíritoj kamachiyninpi karqanku.

Iconiopipis Pablowan, Bernabewan ima usunkuman jina judiokunaj tantakunanku wasiman yaykorqanku. Sut'ita Jesusmanta parlasqankuraykutaj, ashkha judiokuna Jesuspi atinikorqanku, jinallataj mana judío kajkunapis.
Jesuspi mana atinikoj judiokunarí mana judío kajkunata yachaykuchispa, Pabloj chantá Bernabéj contrankupi oqharicherqanku.
Chaywanpis Pablowan, Bernabewan chaypi unayta qhepakorqanku. Paykunataj mana manchachikuspa, Tukuyta Kamachej Jesusmanta willarqanku, paypi sonqonkuta churaspa. Paytaj kachasqankunaj parlasqanku jinapuni kasqanmanta yachayta qonanpaj runaj mana jayk'aj rikusqanta, may t'ukuna imakunata ima rikucherqa.
Ajinaqa chay llajtapi tiyakojkuna iskayman t'aqakorqanku: Ujkunaqa judiokunaman kutikorqanku, ujkunataj Jesucristoj kachankunaman.
Chaymantataj mana judío kajkunawan, judiokunawan, kamachejninkukunawan ima tantakuspa, yachachinakorqanku Jesucristoj kachankunata maqaykuytawan, rumiwan ch'anqaykuspa wañuchinankupaj.
Jinapi Pablowan, Bernabewan ima chayta yachaspa, Licaonia jap'iypi Listra llajtaman, Derbeman ima ayqerqanku, chaymantataj chay muyuyninpi cheqakunaman rerqanku.
Chaypipis paykuna Jesusmanta willayta willarallarqankutaj.
Listra llajtapi uj runa karqa chakinmanta suchu. Paqarisqanmanta ajina kasqanraykutaj mana jayk'aj puririsqachu.
Uj kutipi Pablo Jesusmanta willashajtin chay runaqa Pabloj parlasqanta uyarisharqa. Pablotaj suchu runata qhawarispa, yacharqa Jesuspi atinikusqanta qhaliyapunanpaj.
Chayrayku Pablo jatunmanta parlaspa, suchuta nerqa: Sayariy, nispa. Suchutaj ujllata sayarispa, puririyta qallarerqa.
Pabloj ruwasqanta rikuspataj, runakuna qhapariyta qallarerqanku Licaonia rimaypi: Runaman rijch'akoj dioskuna urayk'amuspa, waturikoj jamuwasqanchej, nispa.
Chantá Bernabeta suticharqanku Júpiter, nispa, Pablotataj Mercurio, nispa, paypuni ñawpajta parlarej kasqanrayku.
Jupiterpa templon llajta yaykunapi karqa. Jinapitaj chay lantej sacerdoten torokunata, t'ika pillukunatawan llajta punkuman apamorqa. Chantá sacerdotewan, runakunawan ima wakichikorqanku chay torokunata ñak'aspa, Pablotawan, Bernabetawan yupaychanankupaj.
Pablowan, Bernabewanqa chay runakuna imatachus ruwayta munasqankuta reparaytawan, p'achankuta llik'irakorqanku may llakisqa kasqankumanta yachayta qospa. Jinaspataj, runa chawpiman yaykorqanku, qhaparerqankutaj:
Runa masikuna, imaraykutaj kayta ruwashankichejri? Noqayku runalla kayku, qankuna jina. Aswanpis qankunaman willaj jamuyku, kay qhasi manakaj imakunata saqespa, kawsashaj Diosman kutirikunaykichejpaj. Paymin janajta, kay pachata, mama qochata ima ruwarqa, chaykunapi tukuy ima kajkunatapis.
Ñawpajtaqa Dios saqellarqa tukuy runa munayninkuta ruwajta.
Chaywanpis pay sut'ita rejsichikorqa k'acha Dios kasqanta allin imakunata ruwaspa. Payqa parata apachimusunkichej, chajraykichejta tiemponpi poqochin, mikhuna patapitaj uywakusunkichej, sonqoykichejtataj kusiywan junt'achin, icharí?
Chayta nispa, Pablowan Bernabewan ima chay runakunawan ñak'ayta kasuchikorqanku, ama torokunata ñak'aspa paykunaman yupaychanankupaj dioskunaman jina.
Jinallapi wakin judiokuna Antioquiamanta, Iconiomantawan chayamorqanku, paykunataj runakunata yachaykuchispa, ujtawan ch'ajwata jataricherqanku. Chay runakunataj Pablota rumiwan ch'anqaykorqanku. Pablo wañusqa kasqanta yuyaspataj, llajtamanta jawaman qhatatarqanku.
Jesucristota qhatikojkunarí Pabloman qayllaykuspa, payta muyuykorqanku. Paytaj jatarispa, paykunawan khuska llajtaman kutirerqa. Q'ayantintaj Pablowan, Bernabewan Derbe llajtamanñataj rerqanku.
Pablowan, Bernabewan ima Derbe llajtapi Jesusmanta willayta willajtinku, ashkha runa Jesusta qhatikuyta qallarerqanku. Chaymantataj Jesuspa kachankuna kutirerqanku Listraman, Iconioman, Antioquiaman ima.
Chay llajtakunapitaj paykuna Jesuspi atinikojkunata kallpacharqanku Jesusta qhatikusqankupi sinch'ita sayanankupaj, nerqankutaj: Diospa kamachiyninman yaykunanchejpaj noqanchej tukuy imaynamanta ñak'arinanchejpuni tiyan, nispa.
Jinallataj sapa iglesiapi kurajkunata churarqanku. Ayunaspa, Diosmanta mañakuspataj, Pablowan Bernabewan Diospa makinman chay kurajkunata churarqanku, pipichus atinikusqanku, chaypaman.
Chantá Pisidianejta rispa, Pablowan Bernabewan Panfiliakama chayarqanku.
Perge llajtapi Jesusmanta sumaj willayta willaytawantaj, Atalia llajtamanñataj rerqanku.
Ataliamantataj botepi Antioquiaman kutiriporqanku, maymantachus iglesiaqa paykunata kachasqanku Diospa qhasilla k'acha yanapayninwan ruwanankuta ruwanankupaj, chayman. Paykunataj chay ruwanata tukusqankuña.
Chantá Antioquiaman chayaytawan, Pablowan Bernabewan ima iglesiata tantaykuspa, willarqanku imaynatachus Dios tukuy imapi paykunata yanapasqanta. Willallarqankutaj imaynatachus Dios mana judío kajkunapajpis punkuta kicharisqanta, paykunapis Jesuspi atinikunankupaj.
Chaypitaj paykuna unayta qhepakorqanku Jesusta qhatikojkunawan khuska.

Chaypacha Judeamanta wakin wawqekuna Antioquiaman jamuspa, mana judío kaj wawqe panakunaman kay jinata yachachiyta qallarerqanku: Sichus Moisespa kamachisqanman jina mana circuncidachikunkichejchu chayqa, mana qhespichisqa kayta atinkichejchu, nispa.
Pablowan, Bernabewanrí chay wawqekunawan sinch'ita churanakorqanku. Chayrayku Antioquía iglesiaqa Pablota, Bernabeta, wakin wawqekunatawan ima Jerusalenman kacharqanku, chaypi Jesuspa kuraj kachankunawan, iglesiapi kurajkunawan ima chaymanta sut'inchanankupaj.
Jinapi Antioquía iglesia paykunata kacharpayajtin, paykuna Fenicianejta, Samarianejta ima rerqanku. Rej jinataj Jesuspi atinikojkunaman willararqanku imaynatachus mana judío kajkunapis Diosman kutirikusqankumanta. Chay wawqe panakunataj chayta uyarispa, maytapuni kusirikorqanku.
Pablowan, Bernabewan Jerusalenman chayajtinku, iglesiawan, Jesuspa kuraj kachankunawan, iglesiapi kurajkunawan ima kusiywan paykunata jap'erqanku. Chantá Pablowan, Bernabewan paykunamanpis willallarqankutaj Dios imatachus paykunanejta ruwasqanta.
Chaywanpis fariseokunamanta wakin wawqekuna sayarispa, nerqanku: Mana judío kajkunamanta Jesuspi atinikojkunaqa circuncidasqa kananku tiyan, jinallataj Moisespa kamachisqantapis junt'anallankutaj tiyan, nispa.
Chantá Jesuspa kuraj kachankunaqa iglesiapi kurajkunawan tantakorqanku, chaymanta sut'inchanankupaj.
Anchataña churanakojtinkutaj, Pedro sayarispa, nerqa: Wawqekuna, yachankichej imaynatachus unay qankuna ukhumanta Dios ajllawasqanta mana judío kajkunaman Jesusmanta sumaj willayta willanaypaj, paykunapis Jesuspi atinikunankupaj.
Diosqa tukuy runaj sonqonkuta rejsin, paytaj yachayta qorqa mana judío kajkunatapis allinpaj qhawasqanta, imaraykuchus Santo Espirituta paykunamanpis qorqa, imaynatachus ñawpajta noqanchejman qowarqanchej, ajinata.
Payqa noqanchejta, mana judío kajkunatapis uj ñawillawan qhawawanchej. Chayrayku paykunaj sonqonkutapis juchamanta llimphucharqa Jesuspi atinikusqankurayku.
Jina kajtenqa, imaraykutaj kunan qankunaqa Diospa contranpi sayaykunkichejri? Qankunataj Jesusta qhatikoj mana judiokunaman llasa q'epita jina Moisespa kamachisqankunata q'epirichiyta munankichej. Chay kamachisqakunataqa mana ñawpa tatanchejkuna, nitaj noqanchejpis junt'ayta aterqanchejchu, ichari?
Noqanchej yachanchej qhespichisqa kasqanchejta Tukuyta Kamachej Jesuspa qhasilla k'acha yanapayninnejta, imaynatachus paykuna qhespichisqa kanku, ajinallatataj, nispa.
Chantá Pedroj nisqanta uyariytawan, tukuyninku ch'inyakorqanku, uyarinankupaj Bernabewan Pablowan imatachus willanankuta. Paykunataj willarqanku imaynatachus Dios paykunanejta runaj mana jayk'aj rikusqanta, may t'ukuna imakunata ima ruwasqanta mana judío kajkuna ukhupi.
Paykuna parlayta tukojtinkutaj, Santiago sayarispa nerqa: Wawqekuna, uyariwaychej:
Ñapis Simón Pedro willawanchejña imaynatachus kay ñawpaj kutipi Diosqa mana judío kajkunata watukusqanta, paykuna ukhumantataj wakinkunata ajllakusqanta paypata kanankupaj.
Diosmanta ñawpa sut'inchajkunaj willasqankupis Pedroj nisqanwan kikinchakun, imaraykuchus ajinata qhelqasqanku:
Uj p'unchay jamushan, chay p'unchaypitaj Davidpa ayllunta urmasqa kasqanmanta oqharisaj, watejmantataj sayarichisaj, imaynachus ñawpajta karqa, kikinta.
Ajinamanta wajkunapis Tukuyta Kamachej Diosta mask'anqanku, tukuy suyumanta mana judío kajkunapis, pikunachus sutiyta oqharispa Diosninkupaj rejsikapuwanku, chaykuna, nispa.
Ajinata Tukuyta Kamachej Dios nin, pichus kay imakunata ruwananta unaymantapachaña rejsicherqa, chay, nispa.
Chantá Santiago nillarqataj: Yuyasqayman jina, mana judío kajkuna Diosman kutirikushajtinku, mana paykunata pantachinachu.
Manachayqa uj cartata paykunaman apachispa, kayllata nisunman: Qhasi dioskunaman jaywasqamantaqa ama mikhunankuta, ama khuchichakunankuta, amataj jeq'eqasqa chayrí sipisqa uywaj aychanta mikhunankuta, nillataj yawartapis mikhunankuta, nispa.
Chayta qhelqaspa kamachisunman, imaraykuchus unaymantapacha sapa llajtapi Moisespa kamachisqankunamanta willakun, jinallataj tantakuna wasikunapi sapa samarina p'unchaypi tukuypa uyarinanta ñawirinku, nispa.
Chantá Jesuspa kuraj kachankuna, iglesiapi kurajkunawan, tukuy iglesiantin ima paykuna ukhumanta wakin wawqekunata ajllarqanku Pablowan, Bernabewan khuska Antioquiaman kutirinankupaj. Jinapitaj paykuna Judasta, pichus Barsabás nisqata, Silastawan ima ajllarqanku. Chay iskay wawqekuna Jerusalén iglesiapi allinpaj qhawasqa karqanku.
Cartata kay jinata ruwaspataj, paykunawan apacherqanku: Noqayku Jesuspa kuraj kachankuna, iglesiapi kurajkunawan ima wawqeykichej jina napaykamuyku qankuna mana judío kaj wawqe panakunata, pikunachus Antioquiapi, Siriapi, Ciliciapi ima tiyakojkunata.
Wakin noqayku ukhumanta mana kachasqallayku qankunaman risqanku, jinataj yachachisqankuwan umaykichejta muyuchispa, yuyayniykichejta tijrasqanku.
Chayrayku tukuyniyku uj yuyaylla tantakuspa, noqayku ukhumanta wakin wawqekunata ajllarqayku. Chantá paykunatawan munasqa wawqenchej Bernabetawan, Pablotawan qankunaman kachamushayku.
Paykunaqa Tukuyta Kamachej Jesucristoj sutinrayku wañuytapis mana manchakorqankuchu.
Jinallataj Judasta, Silastawan kachamushayku, paykunataj uyapura chaymanta sut'inchasonqachej.
Santo Espirituman, noqaykumanpis kayqa allin rijch'awayku: Noqaykoqa Moisespa kamachisqantaqa mana llasa q'epita jina qankunaman q'epirichiyta munaykuchu. Manachayqa kayllata junt'anaykichejta munayku:
Ama lantikunaman jaywasqa aychata mikhuychejchu, nitaj yawarta, nillataj jeq'eqasqa chayrí sipisqa uywakunaj aychantapis. Amallataj khuchichakuychejchu. Chaykunamanta karunchakuspa, allinta ruwankichej. Tinkunakama kachun.
Chantá kachasqa wawqekuna Antioquiaman purirerqanku. Chayaytawantaj, Jesusta tukuy qhatikojkunata tantaspa, paykunaman chay cartata jaywarqanku.
Wawqe panakunataj chay cartata ñawirispa, mayta kusikorqanku paykunata sonqochasqanmanta.
Chantá Diosmanta sut'inchaj Judaswan, Silaswantaj, wawqe panakunata sonqocharqanku sinch'itapuni sayanankupaj.
Ajinaqa paykuna uj mashkha p'unchaykunata Antioquiapi qhepakorqanku. Chaymantataj wawqe panakunaqa paykunata kusisqata kachaporqanku, maymantachus jamorqanku, chayman.
Silastajrí Antioquiapi qhepakorqa.
Pablowan, Bernabewan ima Antioquiapi qhepakullarqankutaj. Jinataj ashkha wawqe panakunawan khuska Diospa simi nisqanta yachacherqanku, Jesusmanta sumaj willaytapis willallarqankutaj.
Chaymanta qhepaman Pabloqa Bernabeta nerqa: Jaku, tukuy llajtapi wawqe panakunata ujtawan waturikamuna, maypichus Tukuyta Kamachej Jesuspa simi nisqanta willarqanchej, chayman, imaynachus paykuna kashasqankuta yachananchejpaj, nispa.
Chaypacha Bernabeqa Juan Marcos nisqata pusayta munarqa.
Pablomantajrí mana Marcosta pusayta munarqachu, imaraykuchus ñawpaj kaj riyninkupi Marcosqa Panfilia llajtapi paykunata saqerpayaspa, manaña riyta munasqachu Jesusmanta sumaj willayta willamoj.
Jinapi paykunapura chaymanta churanakusqankurayku, t'aqanakorqanku. Bernabeqa Marcoswan khuska Jatun Qochanejta botepi Chipreman rerqa.
Pablotajrí Silasta ajllarqa paywan khuska rinanpaj. Chantá Antioquía iglesiaqa Tukuyta Kamachej Jesuspa sutinpi paykunata kacharpayarqanku.
Paykunataj Sirianejta, Cilicianejtawan rispa, chaypi kaj iglesiakunata kallpacharqanku.

Chaymanta Pablowan, Silaswan ima Derbe llajtaman, Listramanwan chayarqanku. Chaypi Jesusta qhatikoj runa Timoteo sutiyoj tiyakorqa. Mamanqa Jesuspi atinikoj judío warmi karqa, tatantaj Greciamanta karqa.
Listrapi, chantá Iconio llajtapi tiyakoj wawqe panakuna Timoteomanta allinta parlaj kanku.
Jinapi Pabloqa Timoteota paywan pusayta munarqa. Chaywanpis judiokunata mana phiñachiyta munaspa, Pabloqa Timoteota circuncidacherqa, imaraykuchus chay llajtapi judiokuna yacharqanku Timoteoj tatan griego runa kasqanta.
Chantá Pablowan, Timoteowan llajtamanta llajta purispa, sapa iglesiaman willarqanku imatachus Jerusalenpi Jesuspa kuraj kachankuna, iglesiapi kurajkunawan ima kamacherqanku, chayta. Jinallataj paykunata kamacherqanku chay tukuyta junt'anankuta.
Ajinamanta iglesiakunaqa Jesuspi atinikusqankupi kallpachakorqanku, sapa p'unchaytaj Diosman kutirikoj runakuna astawan iglesiaman yapakorqanku.
Pablowan, Silaswan, Timoteowan ima chay qhepata Frigianta, Galacianta rishajtinku, Santo Espíritu paykunata jark'arqa ama Asia suyupi Jesusmanta sumaj willayta willanankupaj.
Paykuna Misiaman chayaspa, Bitiniaman yaykuyta munashajtinku, Jesuspa Espíritun manallataj rinankuta saqerqachu.
Ajinamanta rerqanku Misianejta, chaymantataj Troasman rerqanku.
Chay tutataj Pabloqa mosqoypi jina rikorqa Macedoniamanta uj runata. Pabloj ñawpaqenpi sayarikuspataj, chay runa mañakushasqa: Jamuriy ari Macedoniaman yanaparinawaykupaj, nispa.
Pablo chayta mosqoypi jina rikusqanrayku, noqayku wakichikorqaykupacha Macedoniaman rinaykupaj. Pabloj chay rikusqannejta yacharqayku Dios wajyawasqaykuta paykunaman Jesusmanta sumaj willayta willanaykupaj.
Troasmanta noqayku botepi cheqanta rerqayku Samotracia churukama, q'ayantintaj Neapolisman chayarqayku.
Chaymantataj rerqayku Romaj kamachiyninpi kaj Filipos llajtaman, mayqenchus Macedoniapi aswan jatun llajta karqa, chayman. Chaypitaj mana unaytachu qhepakorqayku.
Samarina p'unchay llajtamanta llojsispa, noqayku mayu kantuman rerqayku, Diosmanta mañakuna kaj cheqaman. Chaypi tiyaykuspataj, Jesusmanta sumaj willayta yachacherqayku chaypi tantasqa warmikunaman.
Ujnin kaj warmi Lidia sutiyoj karqa Tiatira llajtamanta, paytaj may sumaj puka kulli telata qhatoj. Diosta yupaychajllataj karqa. Jinapi Tukuyta Kamachej Jesusqa Lidiaj sonqonman parlapayarqa, paytaj Pabloj nisqanta tukuy sonqo jap'ikorqa.
Jinapi Lidia bautizachikorqa tukuy wasin ayllunwan ima. Chantá pay niwarqayku: Sichus qankuna yuyankichej Tukuyta Kamachej Jesuspi tukuy sonqo atinikusqayta chayqa, wasiyman jamuriychej uj mashkha p'unchayllatapis qheparikunaykichejpaj, nispa. Ajinamanta Lidia mayta mañakuwasqaykurayku wasinman rerqayku.
Uj p'unchay noqayku Diosmanta mañakoj rishajtiyku, uj kamachi sipas taripamuwarqayku. Pay supayniyoj kasqanrayku watuyta yachaj, chaynejtataj chay sipaspa patronninkuna ashkha qolqeta jap'ej kanku.
Chay sipasqa Pabloj qhepanta, qhepaykutawan ima jamorqa, jinataj qhaparqachaspa, nerqa: Kay runakunaqa Patapi Kaj Diospa kamachinkuna kanku. Paykuna willasunkichej imaynatachus qhespichisqa kanaykichejta, nispa.
Ajinallatapuni unayta sapa p'unchay qhaparishajtin, Pabloqa amisqaña kaspa, kutiriytawan sipaspi kashaj supayta nerqa: Jesucristoj sutinpi kamachiyki paymanta llojsinaykita, nispa. Chay ratopachataj chay supayqa sipasmanta llojserqa.
Jinapi sipaspa patronninkuna manaña paynejta qolqeta jap'inankuta yachaspa, Pablota, Silastawan jap'iytawan, paykunata aparqanku plazaman, maypichus juezkuna karqanku, chayman.
Chantá juezkunata nerqanku: Kay runakuna judiokuna kaspa, llajtanchejpi ch'ajwata oqharichishanku.
Paykuna waj jina yachachiykunata yachachishanku, mayqentachus noqanchej Romaj kamachiyninpi kajkunaqa mana jap'ikuyta atisunmanchu, nitaj ruwaytapis, nispa.
Chantá runakunapis Jesuspa kachankunaj contrankuta oqharikullarqankutaj. Juezkunataj kamacherqanku Pabloj patanchanaj p'achanta Silaspatawan lluch'uspa, paykunata seq'onankuta.
Manchayta seq'oykuytawantaj, carcelman paykunata wisq'aykorqanku, carcelpi kamachejtataj mayta nerqanku sumajta paykunata qhawananta.
Carcelpi kamachejtaj juezkunaj nisqankuta kasuspa, Pablotawan Silastawan aswan ukhuman wisq'aykorqa, chakinkutataj cepoman mat'iykorqa.
Chawpi tutata jina Pablowan, Silaswan ima Dioswan parlarikusharqanku, takispataj, payta yupaychasharqanku. Waj wisq'asqakunapis chay takisqankuta uyarisharqanku.
Chaypacha jallp'a ujllata sinch'ita ikhakorqa. Carcelpa cimientonkuna lajrarakorqa, chay ratopachataj punkukunapis kicharirakorqanku. Wisq'asqa tukuy runamantataj cadenanku t'akarakorqa.
Chantá carcelpi kamachejqa ujllata rijch'arispa, punkukunata kichasqata rikorqa, jinataj yuyarqa wisq'asqa kajkuna ayqesqankuta. Chayrayku espadanta orqhokuspa, wañuchikuyta munasharqa.
Pablotajrí sinch'ita qhaparerqa: Ama imanakuychu, tukuyniyku kaypi kashayku, nispa.
Chaymanta carcelpi kamachejqa k'anchata qochikuspa, carcel ukhuman yaykorqa, kharkatitispataj Pabloj, Silaspa ñawpaqenkuman wijch'uykukorqa.
Jawaman orqhomuspataj, paykunata taporqa: Wiraqochikuna, imatataj ruwasaj qhespichisqa kanaypajri? nispa.
Paykunataj kuticherqanku: Tukuyta Kamachej Jesuspi atinikuy, jinamantataj qan qhespichisqa kanki, wasi aylluykiwan ima, nispa.
Chantá Pablowan Silaswan Tukuyta Kamachej Jesuspa simi nisqanta willarqanku carcelpi kamachejman, wasinpi tukuy kajkunamanwan.
Chaymantataj carcelpi kamachej chay tutapacha Jesuspa kachankunaj k'irinkuta jamperqa. Chay ch'isipachataj pay, tukuy wasi ayllunwan ima bautizachikorqanku.
Chantá carcelpi kamachejqa Pablota, Silastawan wasinman pusaspa, mikhunata jaywarerqa. Paytaj wasi ayllunwan ima kusikorqa Diospi atinikusqankurayku.
Q'ayantin paqarin juezkunaqa soldadokunata kacharqanku Pablota, Silastawan carcelmanta kacharinankupaj.
Chantá carcelpi kamachejqa Pabloman willarqa: Juezkuna nichimunku qankuna kacharisqa kanaykichejta. Chayrayku kunanqa allillanta ripuychej, nispa.
Pablorí soldadokunata nerqa: Manaraj imamantapis juchayoj kasqaykuta sut'inchashaspa, juezkunaqa tukuypa rikunanta seq'ochiwarqayku. Chantá carcelpi wisq'achiwarqayku, manapis Roma llajtayojchu kaykuman jina. Kunantaj, pakayllamantachu kachariwasqayku? Mana jinachu kanqa. Aswanpis paykuna kikinku orqhonawaykupaj jamuchunku, nispa.
Chay soldadokuna Pablojta, Silaspatawan nisqankuta juezkunaman willamorqanku, juezkunataj sinch'ita mancharikorqanku, Pablowan, Silaswan Roma llajtayoj kasqankuta yachaspa.
Chantá carcelman rispa, paykuna mañarqanku Pablowan, Silaswan chay ruwasqankuta qonqayman churanankuta. Jinaytawantaj, carcelmanta paykunata orqhospa, mañallarqankutaj chay llajtamanta ripunankuta.
Chantá Pablowan, Silaswan carcelmanta llojsispa, Lidiaj wasinmanraj rerqanku. Chaypi kaj wawqe panakunata sonqochaytawantaj, riporqanku.

Chaymanta Pablowan, Silaswan rerqanku Anfípolis llajtanejta, Apolonianejta ima Tesalonicaman chayanankukama. Chaypitaj judiokunaj tantakunanku wasi karqa.
Chantá Pabloqa yachasqa kasqanman jina judiokunaj tantakunanku wasiman yaykorqa. Jinataj kinsa samarina p'unchaypi Diospa simi nisqanmanta sut'ita willarqa.
Chaywan paykunaman sut'inta rikucherqa Cristoqa ñak'arinanpuni kasqanta, wañusqamantataj kawsarimpunanta ima. Chaymantataj pay nerqa: Kay Jesusmin, pimantachus noqa willaykichej, paymin Cristoqa, nispa.
Paykunamanta wakinkunaqa Jesuspi atinikuspa, Pablowan, Silaswan ujchakorqanku. Ajinamanta Grecia suyumanta Diosta ashkha yupaychajkuna, allinpaj qhawasqa ashkha warmi ima Jesuspi atinikorqanku.
Chaymanta wakin judiokunaqa Pablotawan, Silastawan envidiawan qhawarqanku ashkha runa paykunata qhatisqankurayku. Chayrayku qhella millay runakunata mink'amorqanku, paykunawan llajtantinpi ch'ajwata oqharichinankupaj. Jinapitaj paykuna Jasonpa wasinman ujllata yaykuykorqanku Pablota, Silastawan mask'aj, paykunata orqhomuspa, ch'ajwashaj runakunaman jaywaykunankupaj.
Paykunata mana tarispatajrí, Jasonta, wakin wawqekunatawan qhatatarqanku llajta kamachejkunaj ñawpaqenman. Qhaparispataj, nerqanku: Kaykunaqa tukuynejpi runakunata ch'ajwachinku. Kunanqa kaymanñataj jamusqanku.
Jasonqa paykunata wasinpi jap'ikushan. Kay tukuyninkutaj kuraj kamachejninchej Cesarpa kamachisqanta mana kasunkuchu. Manachayqa paykuna ninku Jesús sutiyoj waj kuraj kamachej kasqanta, nispa.
Chayta uyarispataj, tukuy llajtantin, kamachejkunawan ima ni imanayta aterqankuchu.
Chantá Jasonmanta, chay waj wawqekunamantawan garantiata qolqeta jap'ispa, kachariporqanku.
Chay tutapacha wawqe panakunaqa Pablota, Silastawan Berea llajtaman kacharpayarqanku. Jaqayman chayaspataj, judiokunaj tantakunanku wasiman yaykorqanku.
Bereapi tiyakojkunatajrí aswan k'acha karqanku Tesalonicapi tiyakojkunamanta nisqaqa, imaraykuchus Diospa Simi Nisqanta tukuy sonqo jap'ikorqanku. Chayrayku sapa p'unchay Diospa Qhelqachisqanta allinta qhawaspa, Pabloj yachachisqan cheqachus manachus kasqanta waturerqanku.
Ajinamanta Grecia llajtayoj allinpaj qhawasqa warmikunamanta, chantá qharikunamanta ima Jesuspi may chhika atinikorqanku.
Tesalonicapi kaj judiokunarí uyarisqanku Pabloqa Bereaman chayaspa, Diospa simi nisqanta willashasqanta. Chayrayku paykuna Bereaman rispa, chay llajtayojkunaj umanta muyucherqanku, jinataj ch'ajwata oqharicherqanku.
Chantá wawqe panakunaqa Pablota usqhayllata kacharpayarqanku, mama qochaj kantunman rinanpaj. Silaswan, Timoteowantajrí Bereapi qhepakorqanku.
Pablowan rejkuna Atenaskama payta pusarqanku, chaymantataj Bereaman kutiriporqanku. Pablotajrí paykunanejta Silasman, Timoteomanwan nicherqa paykuna askamalla jamuspa, paywan tantakunankuta.
Pabloqa Atenaspi Silasta, Timoteotawan suyashajtin, chay llajtapi tukuy imaymana lanti kasqanmanta sonqon t'impurerqa.
Chayrayku Pabloqa judiokunawan, Diosta yupaychaj mana judío kajkunawan ima judiokunaj tantakunanku wasipi pantasqankumanta reparacherqa. Kikillantataj sapa p'unchay plazaman tantakamojkunawanpis chaymanta parlallarqataj.
Chantá Epicuro sutiyoj runata qhatejkuna, estóicos nisqa yachaysapa runakunawan ima Pablowan tapunaykukorqanku. Ujkunataj nerqanku: Imatataj niyta munan kay ch'ajwakuri? nispa. Wakintaj nerqanku: Kayqa waj mosoj dioskunamantasina parlashan, nispa. Chayta nerqanku, imaraykuchus Pabloqa willasharqa Jesuspa sumaj willayninmanta, wañusqamanta kawsarimuymantawan.
Chantá chay runakuna Pablota Areópago nisqa juntaman pusarqanku. Chaypitaj taporqanku: Willariwaykumanchu imachus chay mosoj yachachiyniyki kasqanta?
Noqayku chay parlasqaykita manapuni ni jayk'aj uyarerqaykuchu. Chayrayku yachayta munayku imatachus chay nisqayki niyta munasqanta, nispa.
Chayta nerqanku, imaraykuchus Atenas llajtayojkunawan, chaypi tiyakoj waj llajtayojkunawan ima mayta munaj kanku ima mosoj yachachiytapis uyariyta, chayrí chaymanta parlayta.
Chantá Pabloqa Areópago juntapi sayarispa, nerqa: Atenas llajtayojkuna, noqa reparani qankunaqa ashkha dioskunata tukuy sonqo yupaychajkuna kasqaykichejta.
Llajtaykichejpi puriykachashaspaqa, chay dioskunata yupaychanapaj may chhika altarkunata rikuni. Jinallataj uj altartapis tarini kay jina nishajta: “Kayqa mana rejsisqa diospata”, nispa. Chay Diosmanta, pitachus mana rejsispalla yupaychankichej, chaymantamin noqaqa parlasqaykichej.
Paymin kay pachata, tukuy imatawan ruwaj Diosqa, janaj pachajta, kay pachajtapis Tukuyta Kamachejnintaj. Manataj payqa runaj ruwasqan templopichu tiyakun.
Nillataj Diosqa imapipis runa yanapananta suyanchu. Manachayqa pay tukuyman kawsayta qon, samayta, tukuy imatawan.
Payqa uj runallamanta tukuy suyuta rikhuricherqa, kay pachaman junt'ananchejpaj. Diosllataj churarqa mayk'ajkamachus, chantá may cheqapichus tiyanankuta.
Chayta Dios ruwarqa noqanchej payta mask'ananchejpaj, ichapis imaynallamantapis reparaspa, payta tarinanchejpaj. Jinapis Diosqa sapa ujninchejmanta mana karupichu.
Manachayqa Diosrayku kawsanchej, purinchej, kanchejtaj. Yarawita wakichejniykichejkunamanta wakinkuna kay jinata nisqanku: Noqanchejpis Diospa miraynin kanchej, nispa.
Chayrayku Diospa mirayninchus kanchej chayqa, mana yuyasunmanchu Diosqa qorimanta, qolqe metalmanta, chayrí rumimanta ruwasqa lantiman rijch'akusqanta. Chaykunaqa runaj yuyasqanman jinalla ruwasqa kanku.
Ñawpa tiempopi runakuna Diosta mana rejserqanku chaypis, Dios chayta qonqayman churarqa. Kunantajrí, Diosllataj tukuynejpi runakunata kamachin payman kutirikunankuta.
Chayqa ajina, imaraykuchus Dios uj p'unchayta wakichinña, chay p'unchaypitaj cheqa kayninman jina tukuy runata juzganqa kachamusqan runanejta. Diostaj sut'ita yachayta qon pichus chay runa kasqanta, chay runata wañusqamanta kawsarichimuspa, nispa. Ajinata Pabloqa juntapi kajkunaman nerqa.
Wañusqakuna kawsarimpunankumanta uyarispa, wakinkunaqa Pablomanta asikorqanku. Ujkunarí nerqanku: Waj kutillapiña imatachus parlashanki, chaymanta astawan uyarisqayku, nispa.
Chantá Pablo paykunaj chawpinkumanta llojsiporqa.
Wakin runakunatajrí Pablowan khuskachakorqanku paypa nisqanta jap'ikusqankurayku. Chaykunamanta karqanku Areópago juntamanta Dionisio, chantá Dámaris sutiyoj warmi, wajkuna ima.

Chay qhepata Pabloqa Atenas llajtamanta ripuspa, Corinto llajtamanñataj rerqa.
Chaypitaj tinkukorqa Ponto llajtayoj Aquila nisqa uj judío runawan. Paywan, Priscila warminwan Italiamanta jampusqankoqa mana unayrajchu karqa. Paykuna Corintoman jampusqanku, imaraykuchus kuraj kamachej Claudio tukuy judiokuna Roma llajtamanta ripunankuta kamachisqa. Jinapi Pabloqa paykunata watukamoj rerqa.
Chantá Pablo paykunawan qhepakorqa toldokunata ruwaysikuspa, imaraykuchus Pabloqa paykuna jina toldo ruwayta yacharqa.
Sapa samarina p'unchaypitaj Pabloqa judiokunaman, griegokunaman ima Jesusmanta sumaj willayta yachachej, paykuna Jesuspi atinikunankuta munaspa.
Jayk'ajchus Silaswan, Timoteowan Macedoniamanta chayamorqanku, chaymantapacha Pablo toldo ruwanata saqespa, Diospa simi nisqanta judiokunaman willaspa purerqa, Jesusqa Cristopuni kasqanta sut'inchaspa.
Paykunarí Pabloj contranpi oqharikuspa, Diospa contranta rimaspa ima churanakojtinku, Pabloqa ñawpaqenkupi p'achanta thalarakorqa mana allinta ruwasqankuta yachayta qospa. Paykunamantaj nerqa: Dios jasut'isojtiykichejqa, noqaqa mana juchayojchu kasaj. Kunanmantapacha mana judío kajkunaman yachachej risaj, nispa.
Chayta niytawan, Pabloqa judiokunaj tantakunanku wasimanta llojsispa, Ticio Justo sutiyojpa wasinman riporqa. Payqa Diosta yupaychaj mana judío karqa, wasintaj judiokunaj tantakuna wasi qayllapi karqa.
Chaymantataj judiokunaj tantakunanku wasipi kamachej Crispopis Jesuspi atinikorqa, tukuy wasi ayllunwan ima. Corintopi tiyakojkunamantapis ashkha runa Jesusmanta uyarispa, paypi atinikorqanku, chantá bautizachikorqanku ima.
Uj tutarí Tukuyta Kamachej Jesús mosqoypi jina Pabloman rikhurispa, nerqa: Ama manchachikuspa, noqamanta wajkunaman willallaypuni, amataj ch'inyakuychu.
Noqamin qanwan kashani, manataj pipis imanasonqachu, imaraykuchus kay llajtapi may chhika runakuna noqapi atinikonqanku, nispa.
Ajinamanta Pabloqa Corintopi qhepakorqa wata sojta killayojta Diospa simi nisqanta yachachispa.
Ajaya suyupi Galión kamachishajtin, wakin judiokuna uj yuyaylla Pabloj contranpi oqharikuspa, kamachejman payta aparqanku ch'ataykunankupaj.
Chaypitaj kamachej Galionta nerqanku: Kay runaqa yachachishan waj jinamanta Diosta yupaychanata, mana Diospa kamachisqanman jinachu, nispa.
Chaywanpis Pablo parlananpaj jina kashajtin, kamachej Galionqa judiokunata nerqa: Sichus kay runa ima mana allinkunata ruwanman karqa, chayrí ima jatun juchatapis chayqa, noqaqa cheqamanta uyariykichejman karqa.
Qankunarí ch'ajwashankichej wakin simi nisqakunallamanta, sutikunamanta, chantá Diosniykichejpa kamachisqankunamanta ima. Chayrayku qankunapuralla chaymanta allinchaychej. Chaykunamantaqa noqa mana juez kayta munanichu, nispa.
Ajinata nispataj, kamachej Galión juzgadomanta judiokunata qharqorqa.
Chantá paykuna tantakunanku wasi kamachej Sóstenes sutiyojta jap'ispa, juzgadopi payta maqarqanku. Galiontajrí mana rikoj tukorqa.
Pabloqa unaytaraj Corintopi qhepakorqa. Chaymantataj wawqe panakunaman: Tinkunakama kachun nispa, Aquilawan, warmin Priscilawan khuska Cencrea llajtaman purirerqanku. Cencrea llajtapitaj Pabloqa umanta raphachikorqa, yachayta qonanpaj imatachus Diosman ruwasaj nisqanta junt'asqanmanta. Chantá boteman wicharerqanku Siria jap'iyman rinankupaj.
Éfeso llajtaman chayajtinkutaj, Pabloqa Priscilata, Aquilatawan chaypi saqerqa, chaymantataj judiokunaj tantakunanku wasiman yaykorqa. Chaypitaj paykunaman Jesusmanta yachacherqa, paypi atinikunankuta munaspa.
Chantá paykuna Pablota nerqanku paykunawan aswan unayta qheparikunanta, paytajrí mana munarqachu.
Puririshaspa, paykunata nerqa: Dios munajtenqa, ujtawan kutimusaj qankunata watukunaypaj, nispa. Chayta niytawantaj, Éfeso llajtaman riporqa.
Cesareaman chayaspataj, Pabloqa Jerusalenmanñataj rerqa iglesiata watukoj. Chaymantataj Antioquiaman kutirerqa.
Pabloqa uj chhikanta Antioquiapi qheparikorqa, chaymantataj pay rerqa tukuy Galacia jap'iynejta, Frigia jap'iynejta ima. Kantumanta purispataj, Jesusta tukuy qhatikojkunata kallpacharqa.
Chaypacha Alejandriamanta Apolos sutiyoj uj judío Efesoman chayamorqa. Pay sumajta parlaj, Diospa Qhelqachisqantapis allinta yachaj.
Apolos wakin imakunallata Tukuyta Kamachej Jesuspa cheqan ñanninmanta yacharqa, paytaj tukuy sonqo Jesusmanta maychus kajta yachachej. Chaywanpis payqa Bautizaj Juanpa yachachisqallanmanta yacharqa.
Pay mana manchachikuspa, Jesusmanta willayta qallarerqa judiokunaj tantakunanku wasipi. Apolosta uyarispataj, Priscila, Aquilawan wasinkuman pusarqanku, chaypitaj payman Diospa cheqan ñanninmanta aswan sut'ita yachacherqanku.
Chantá Apolos Ajaya jap'iyman riyta munajtin, Efesopi wawqe panakuna nerqanku pay rinantapuni. Jinaspataj, Jesusta qhatikojkunaman cartata apacherqanku, Ajayapi Apolosta tukuy sonqo jap'inankupaj. Ajayaman chayaspataj, Apolosqa Diospa qhasilla k'acha yanapayninnejta Jesuspi atinikojkunata mayta yanaparqa.
Tukuypa uyarinanta Apolosqa judiokuna pantasqa kasqankuta sut'ita reparacherqa. Jinataj Diospa Qhelqachisqannejta sut'ita rikucherqa Jesusqa Cristopuni kasqanta.

Corintopi Apolos kashajtin, Pablo orqorara cheqanejta rerqa Éfeso llajtaman chayanankama. Chaypitaj wakin wawqekunawan tinkorqa.
Paykunatataj taporqa: Qankuna Jesuspi atinikojtiykichej, Santo Espíritu qankunaman jamorqachu? nispa. Paykunataj kuticherqanku: Santo Espíritu kasqanta mana uyarillaykupischu, nispa.
Pablo tapullarqataj: Chantá imaraykutaj bautizachikorqankichejri? nispa. Paykunataj kuticherqanku: Bautizaj Juanpa yachachisqanta jap'ikusqaykurayku bautizachikorqayku, nispa.
Chantá Pablo nerqa: Bautizaj Juanqa, pikunachus Diosman kutirikorqanku, chaykunata bautizarqa. Chay runakunamantaj yachacherqa paypa qhepanta jamoj Jesuspi atinikunankuta, nispa.
Chayta uyarispa, chay wawqekunaqa Tukuyta Kamachej Jesuspa sutinpi bautizachikorqanku.
Pablo umanku pataman makinta churaykojtintaj, Santo Espíritu paykunaman urayk'amorqa. Chantá waj parlaykunapi parlarqanku, Diosmantataj sut'incharqanku.
Tukuyninkupi chunka iskayniyoj qharikuna karqanku.
Chaymanta Pabloqa judiokunaj tantakunanku wasiman rerqa, mana manchachikuspataj, kinsa killa junt'ata yachacherqa, Diospa kamachiyninmanta entiendechiyta munaspa.
Wakinkunarí sonqonkuta rumiyachispa, manapuni Jesuspi atinikuyta munarqankuchu, aswanpis tukuypa ñawpaqenpi Jesuspa cheqan ñanninmanta millayta rimarqanku. Chayrayku Pablo paykunamanta t'aqakuspa, Tiranno nisqaj yachachina wasinman mosoj yachachisqakunata pusarqa. Chaypitaj sapa p'unchay paykunata yachacherqa.
Ajinata Pablo ruwarqa iskay wata junt'ata, chayraykutaj Asia cheqanejpi tiyakoj tukuy judiokuna, ajinallataj griegokunapis Tukuyta Kamachej Jesusmanta uyarerqanku.
Diosqa Pablonejta runaj mana jayk'aj rikusqan t'ukuna imakunata ruwasharqa.
Chay jina kajtin, runakunaqa Pabloj llankharisqan pañuelokunata, chayrí ima p'achallantapis onqosqakunaman churamoj kanku, chay onqosqakunataj qhaliyaporqankupacha. Jinallatataj supaykunapis onqosqakunamanta llojserqanku.
Chaypacha wakin judío yatirikuna llajtamanta llajta purej kanku, Tukuyta Kamachej Jesuspa sutinta oqharispataj, supaykunata runakunamanta qharqoyta munallarqankutaj. Paykuna supaykunata kay jinata nej kanku: Jesuspa sutinpi, pimantachus Pablo parlan, chaypa sutinpi kamachiyku llojsinaykichejta, nispa.
Judiokunaj ujnin kuraj sacerdote Esceva sutiyoj karqa, paypa churinkunataj ajinata supaykunata qharqoyta munarqanku.
Uj kutirí supayqa paykunaman kuticherqa: Jesustaqa rejsini, pichus Pablo kasqantapis yachallanitaj. Qankunarí, pikunataj kankichejri? nispa.
Chantá supayniyoj runa paykunaman phinkiykuspa, sonqo nanayta maqararqa. Chay runakunataj q'aralla, sinch'i maqasqataj chay wasimanta ayqerqanku.
Chantá Éfeso llajtapi tukuy judiokuna, griegokunapis chayta yachaspa, manchachikorqanku, Tukuyta Kamachej Jesuspa sutintataj jatuncharqanku.
Chaypachallataj Jesuspi ashkha atinikojkunapis jamuspa, tukuypa uyarinanta willakorqanku ñawpajta millay ruwasqankumanta.
Ashkha yatirikunataj layqayta yachanapaj p'anqankukunata tantaykuspa apamorqanku, tukuypa rikunantataj ruphaykucherqanku. Chay ruphachisqanku p'anqakunataj 50.000 qolqe valerqa.
Ajinata Diospa simi nisqan kallpawan tukuynejman chayasharqa.
Chaymanta qhepaman, Pabloqa Macedonianejta, Ajaya jap'iynejta ima riyta yuyarqa, Jerusalenman chayanankama. Pay nerqa: Chaymantataj, Roma llajtamanpis rinallaytaj tiyan, nispa.
Chantá Macedoniaman ñawpacherqa iskay yanapajninkuna Timoteota, Erastotawan. Chaykamataj Pabloqa uj mashkha p'unchaytawan Asia jap'iypi qheparikorqa.
Chaykama Éfeso llajtapi jatun ch'ajwa oqharikorqa Jesuspa cheqan ñanninta qhatikojkunarayku.
Demetrio sutiyoj runa chay ch'ajwata oqharicherqa. Payqa qolqe metalmanta ruwaj kaspa, Artemisa nisqa lantej templonman rijch'akojta juch'uychaj templokunata ruwaj. Ajinamanta paywan khuska ruwajkunata ashkha qolqeta ganachej.
Chantá pikunachus Artemisaj templonta ruwajkunata tantachispa, Demetrio nerqa: Wiraqochikuna, qankuna allinta yachankichej kay templokunata ruwaspa kawsakusqanchejta.
Chaywanpis qankuna rikushankichej, uyarishankichejtaj, imaynatachus Pablo tukuyman yuyayta qosqanta: Runaj makinwan ruwasqaqa mana dioskunachu kanku, nispa. Paytaj ashkha runaj sonqonta tijrachishan, mana Éfeso llajtallapichu, manachayqa tukuy Asiantinpi.
Chayqa mana walejchu noqanchejpajqa, imaraykuchus qolqe jap'inanchejqa tukukaponqa. Mana chayllachu. Artemisaj templonpis qhesachasqallataj kanqa, runataj manaña payta maypaj qhawanqankuchu. Yachankichej jina, Asia jap'iypi tukuy tiyakojkuna, kay pachantinpi ima Artemisata yupaychanku, nispa.
Jinapi Demetrioj parlasqanta uyarispa, Artemisaj templonta ruwajkunaqa Pablopaj mayta phiñarikorqanku, qhapariytataj qallarerqanku: Jatunchasqa kachun Éfeso llajtayojkunaj Artemisanqa, nispa.
Chantá tukuy llajtantin oqharikuspa, Gayota, Aristarcotawan teatro nisqa tantakuna wasiman qhataterqanku. Paykuna Macedoniamanta karqanku, Pablota yanapajkuna.
Jinapi Pablopis teatroman yaykuyta munarqa, chay runakunaman parlananpaj. Jesusta qhatikoj masinkunarí payta jark'arqanku.
Jinallataj Asiapi wakin kamachejkunamanta Pabloj kawsaqenkunapis payman nichillarqankutaj amapuni teatroman rinanta.
Chaykama teatropi tantasqa kajkuna manchayta ch'ajwasharqanku. Wakin uj jinata qhaparisharqanku, wajkunataj waj jinata. Paykunamanta ashkha ni yachallarqankupischu imapajchus tantakusqankuta.
Jinapi judiokunaqa runa chawpimanta Alejandrota tanqaspa ñawpajman aparqanku. Paytaj señawan paykunata ch'inyachiyta munarqa, imaraykuchus sut'inchayta yuyarqa mana judiokunachu chay ch'ajwamanta juchayoj kasqankuta.
Chay runakunarí Alejandro judío kasqanta reparaytawan, iskay phanita jina uj kunkalla qhaparerqanku: Jatunchasqa kachun Éfeso llajtayojkunaj Artemisanqa, nispa.
Chantá chay llajtaj kuraj qhelqerin runakunata ch'inyachispa, nerqa: Éfeso llajtayojkuna, tukuy yachanku noqanchej Éfeso llajtayojkuna jatun Artemisaj templonta waqaychaj kasqanchejta, jinallataj janaj pachamanta urmamoj lantintapis.
Jina kajtenqa, qankuna ch'inlla kakuychej, amataj imatapis mana allinta unanchaspaqa ruwaychejchu.
Yanqhallata kay runakunata pusamunkichej. Paykuna mana imatapis templomanta suwankuchu, nitaj diosninchej Artemisapajpis millayta rimankuchu.
Jinallataj sichus Demetrio, llank'aj masinkunawan ima pejpa contranta imatapis niyta munanku chayqa, juezkuna tiyan. Sapa ujninku quejakoj richunku.
Chantá waj imakunamantawan parlariyta munaspaqa, juntaj ñawpaqenpi chayta sut'inchanaykichej tiyan.
Kaypeqa qhasillata ch'ajwata jatarichishankichej. Pajtataj Romapi kamachejkuna juchachawasunman contrankupi oqharikusqanchejmanta, noqanchejtaj mana chaymanta kutichikuyta atisunmanchu, nispa.
Chay qhelqeri ajinata parlayta tukuspataj, runakunata kachaporqa.

Éfeso llajtapi ch'ajwa ch'inyajtin, Pabloqa Jesusta qhatikojkunata wajyacherqa. Chantá paykunaj sonqonkuta oqharerqa, jinataj tinkunakama kachun, nispa Macedonia jap'iyman rerqa.
Macedoniaman chayaspataj, Pabloqa llajtamanta llajta purerqa. Paytaj sapa llajtapi wawqe panakunata watukorqa, Diospa simi nisqanwan sonqochaspa, Greciaman chayanankama.
Chaypi Pablo kinsa killata qhepakorqa. Chaywanpis Siriaman barcopi rinanpaj wakichikushaspa, yacharqa judiokuna payta jap'iyta munashasqankuta. Chayrayku Macedonianejta kutimporqa.
Chaypacha Pablowan khuska Asiaman rejkuna karqanku: Bereamanta Pirroj churin Sópater, Tesalonicamanta Aristarco, Segundo ima, Derbemanta Gayo, Timoteowan, Asiamanta Tíquico, Trofimowan ima.
Paykuna ñawpaykuspa, Troaspi suyawarqayku.
Noqaykutaj Filiposmanta barcopi purirerqayku Mana Levadurayoj T'anta mikhuna p'unchay qhepata. Phishqa p'unchayninmantaj noqayku paykunawan Troaspi tinkukorqayku, chaypitaj qanchis p'unchaytawan qhepakorqayku.
Noqayku semanaj qallariynin p'unchaypi Jesusta qhatikojkunawan khuska tantakorqayku, Jesuspa Cenanta mikhunaykupaj, chaypitaj Pabloqa Diospa simi nisqanta yachachisharqa. Q'ayantin puririnan kasqanraykutaj, chawpi tutakama yachacherqa.
Maypichus tantasqa kasharqayku, chay altopata wasipi ashkha lamparakuna k'anchasharqanku.
Jinapi Eutico sutiyoj uj wayna ventanapi tiyasharqa. Pablo unaytapuni yachachejtintaj, Euticoqa puñuywan atipachikuspa, sinch'ita puñurparerqa. Chantá chay kinsa kaj pisomanta pampaman urmaykamorqa, wawqe panakunataj payta wañusqata oqharerqanku.
Pablotajrí urayk'uspa, waynaj patanman k'umuykorqa, marq'ariykukuspataj wawqe panakunata nerqa: Ama mancharikuychejchu, pay kawsakushan, nispa.
Chantá ujtawan altopataman wicharispa, Pabloqa wawqe panakunawan khuska Jesuspa Cenanta mikhorqa. Chantá sut'iyanankama Pablo yachachillarqapuni, chaymantataj riporqa.
Wawqe panakunatajrí chay wañusqa waynata kawsashajta pusaykakaporqanku, may sonqochasqataj qhepakorqanku.
Chantá noqayku Asón llajtaman barcopi ñawpaykorqayku chaypi Pablota suyanaykupaj, imaraykuchus pay chakillapi riyta munarqa.
Noqaykuwan Asonpi tinkukuspataj, Pablopis barcoman wicharimullarqataj, jinataj khuska rerqayku Mitilene llajtaman.
Chaymantataj barcollapipuni rispa, q'ayantin chayarqayku Quío chimpaman, qhepan p'unchaypitaj Samos puertoman. Q'ayantintaj Mileto llajtamanñataj chayarqayku.
Chaypacha Pablo mana Efesoman riyta munarqachu, nillataj Asiapi unayta qhepakuyta munarqachu, Jerusalenman usqhayta chayananrayku. Aswanpis atispaqa, Pentecostés p'unchaypaj Jerusalenman chayayta munarqa.
Miletopi kashaspa, Pabloqa Éfeso iglesiamanta kurajkunata wajyacherqa.
Paykuna chayamojtinkutaj, Pablo nerqa: Qankuna allinta yachankichej, Asiaman chayamusqaymantapacha imaynatachus qankuna ukhupi purisqayta.
Noqa may llamp'u sonqowan, waqan waqan Diospa kamachiwasqanta ruwarqani, jinallataj ñak'arerqani judiokuna qhatiykachawasqankurayku.
Manataj imatapis qankunamanta pakarqaykichejchu. Aswanpis qankunapaj imachus allin kaj chhikata willarqaykichej. Wasiykichejpi uyapura qankunaman parlarqaykichej jinallatataj tukuypa uyarinantapis yachachillarqaykichejtaj.
Ajinallatataj noqa judiokunaman, mana judío kajkunamanpis sut'ita yachacherqani Diosman kutirikunamanta, Tukuyta Kamachej Jesuspi atinikunamanta ima.
Kunantajrí Santo Espirituta kasuspa, noqa Jerusalenman rishani, manataj yachanichu jaqaypi imachus noqata qhatirinawanta.
Kayllata yachani: Santo Espíritu willawan sapa llajtapi runakuna carcelman wisq'anawankuta, chaypitaj ñak'arichinawankuta.
Chaywanpis manapuni chayta manchachikunichu, nitaj wañuytapis. Aswanpis kusiywan kawsayniyta tukuchiyta munani Tukuyta Kamachej Jesuspa kamachiwasqanta junt'aspa. Jinallataj munani Diospa qhasilla k'acha yanapayninmanta sumaj willaytapis tukuyman willarayta.
Noqaqa Diospa kamachiyninmanta tukuyniykichejman willarqaykichej. Kunanrí yachani manaña ujtawan uyayta rikunawaykichejta.
Chayrayku sut'ita niykichej: Pillapis chinkayman rejtenqa, mana juchayojchu kasaj,
imaraykuchus mana imata pakaspa, imatachus Dios ruwayta munasqanta qankunaman willarqaykichej.
Chayrayku qankuna Dioswan imaynatachus purisqaykichejta qhawakuychej. Jinallataj tukuy wawqe panakunatapis michillaychejtaj, imaraykuchus Santo Espíritu qankunata churasorqachej paykunata qhawanaykichejpaj, Diospa Iglesianta michinaykichejpaj ima, mayqentachus Jesucristo kikin yawarninwan rantikorqa, chayta.
Noqa yachani ripojtiykama, chawpiykichejman wajkuna phiña k'ita animal jina yaykuykamunankuta, tropata chinkachiyta munaspa.
Jinallataj qankuna ukhumantapis wakinkuna sayaykonqanku, paykunataj cheqa kajta q'ewispa, Jesusta qhatikojkunamanta wakinta yachachisqankuman tukuchenqanku.
Chayrayku allinta qhawakuychej. Jinataj yuyarikuychej imaynatachus noqa kinsa wata junt'ata, tuta p'unchay waqan waqan sapa ujniykichejta yuyaychasqaymanta.
Kunanqa Diospa makinman churaykichej, mañaykichejtaj Diospa sonqochaj simi nisqanman jina kawsanaykichejta. Paypa simi nisqanqa manchay atiyniyojmin qankunata kallpachasunaykichejpaj, Diostaj chaynejta chayaqeykichejtapis qankunaman qosonqachej tukuy ajllakusqankunawan khuska.
Noqaqa mana pejpa qolqenta, qorinta, nitaj p'achanta munapayarqanichu.
Aswanpis qankuna yachankichej kawsanaypaj imaynatachus llank'aspa ganakusqayta, chantá noqawan purejkunapajpis.
Ajinata ruwaspa, yachacherqaykichej llank'asqanchejwan pisichikojkunata yanapana kasqanta. Jinapi Tukuyta Kamachej Jesuspa nisqanmanta yuyarikuna: Wajmanta imatapis qorichikuspaqa kusikunchej. Wajman imatapis qosparí, astawanraj kusikunchej, nispa.
Iglesiaj kurajninkunaman parlayta tukuytawan, Pablo qonqoriykukorqa, tukuyninkutaj Dioswan parlarikorqanku.
Chantá tukuyninku waqarikorqanku, Pablota ojllaykuspataj, much'aykorqanku.
Paykuna astawan sonqonkuta nanachikorqanku Pabloj nisqanmanta: Manaña ujtawan rikuwankichejchu, nispa. Chantá barcokama paywan rerqanku kacharpayamunankupaj.

Chantá Éfeso iglesiaj kurajninkunata: Ripusqayku nispa, barcoman wicharerqayku, chaymantataj cheqanta Cos churuman rerqayku. Q'ayantintaj Rodas churuman chayarqayku, chaymantataj Pátara llajtaman.
Pátara llajtapitaj tarerqayku Feniciaman rishaj barcota, chayman wicharispataj, purirerqayku.
Rishaspataj, Chipre churuta lloq'enejpi rikorqayku, chaymantataj Siria jap'iynejman rerqayku. Tiro llajtaman chayaspataj, chaypi sayarqayku, imaraykuchus barcomanta cargata urayk'uchinanku karqa.
Chaypi noqayku Jesusta qhatikojkunata tarispa, paykunawan qanchis p'unchayta qhepakorqayku. Paykunarí Santo Espíritoj nisqanrayku Pablota nisharqanku ama Jerusalenman rinanta.
Chaywanpis chay qanchis p'unchay qhepata llajtamanta llojserqayku Jatun Qocha kantuman. Jinapi tukuy wawqekuna, warminkuwan, wawankuwan ima noqaykuwan khuska rerqanku. Chantá mama qocha kantupi qonqoriykukuspa, tukuyniyku Dioswan parlarikorqayku.
Chaymantataj sapa ujwan noqayku q'apinakuspa, barcoman wicharerqayku, paykunataj wasinkuman kutiriporqanku.
Tiromanta llojsispa, noqayku Tolemaidaman chayarqayku. Ajinapi tukucherqayku mama qochanejta puriyniykuta. Chantá Tolemaidapi kaj wawqe panakunata tarispa, napaykorqayku, paykunawantaj uj p'unchayta karikorqayku.
Q'ayantintaj, tukuyniyku Cesareamanñataj rerqayku. Cesareaman chayaspataj, Jesusmanta sumaj willayta willaj Felipej wasinman chayarqayku. Ñawpajta Jerusalén iglesiapi qanchis yanapajkunata ajllasqanku, chaykunamanta Felipe ujnin kaj karqa.
Felipetaj tawa sipas ususiyoj karqa, paykunataj Diospa simi nisqanta sut'inchajkuna karqanku.
Pisi p'unchaykunamanta Agabo sutiyoj Diosmanta sut'inchaj runa Judeamanta chayamorqa.
Jinapi pay watukoj jamuwarqayku. Chantá Pabloj chumpinta oqhariytawan, Agaboqa chakinta, makintawan wataykukuspa, nerqa: Kay jinata Santo Espíritu nin: Jerusalenpi judiokunaqa ajinata kay chumpiyojta watanqanku, chaymantataj mana judío kajkunaman payta jaywaykonqanku, nispa.
Chayta uyarispa, noqayku chaypi kaj wawqe panakuna ima Pablota jark'ayta munarqayku ama Jerusalenman rinanpaj.
Pablotajrí niwarqayku: Imaraykutaj chay jinatapuni waqaspa sonqoyta wawayachiwankichejri? Noqaqa wakichisqaña kani, mana watachikunallaypajchu, aswanpis Jerusalenpi wañuchisqa kanaypaj Tukuyta Kamachej Jesusrayku, nispa.
Chantá ni imaynapi payta jark'ayta atispa, saqellarqaykuña: Tukuyta Kamachej Jesuspa munasqan ruwasqa kachun, nispa.
Chay p'unchaykuna qhepata noqayku wakichikuytawan, Jerusalenman rerqayku.
Cesareamantapis wakin wawqekuna noqaykuwan rillarqankutaj, Chipre llajtayoj Mnasonpa wasinman pusanawaykupaj. Payqa unayña Jesusta qhatikoj karqa, noqaykutaj wasinpi qheparikunayku karqa.
Chantá Jerusalenman chayajtiyku, wawqe panakunaqa tukuy sonqo wasinkuman wajyarikuwarqayku.
Q'ayantintaj Pablo noqaykuwan rerqa Santiagota watukoj, chaymantaj iglesiamanta tukuy kurajkuna tantakamorqanku.
Paykunata napaykuytawan, Pabloqa kantumanta willarqa, imatachus Dios paynejta mana judío kajkuna ukhupi ruwasqanmanta.
Chayta uyariytawan, chay kurajkunaqa Diosta yupaychaspa, Pablota nerqanku: Wawqeyku, qan kikiyki yachanki, may chhika waranqa judiokuna Jesuspi atinikusqankuta, paykunataj mayta munanku Moisespa kamachisqanta kasunata.
Chaywanpis qanmanta kayta uyarerqayku: Qanqa mana judío kajkuna ukhupi tiyakoj judiokunaman yachachisqanki manaña Moisespa kamachisqanta kasunankuta. Nillasqankitaj amaña qhari wawankutapis circuncidanankuta, nitaj ñawpa usunchejman jina kawsanankuta.
Kunanqa, chay nisqankumanta imaninkitajri? Judío wawqe panakunaqa yachanqankupuni kayman chayamusqaykita.
Runakuna ama chayta qanmanta yuyanankupaj kay nisqaykuta ruway: Noqayku ukhupi tawa runakuna Diospaj ruwasaj nisqankuta junt'ananku tiyan.
Qanpis paykunawan khuska Temploman rispa, kamachisqaman jina Diospa ñawpaqenpi llimphuchakuy. Chantá paykuna chujchankuta ruthuchikunankupaj qan qolqeta churapuy. Ajinata ruwajtiyki, tukuy yachanqanku mana jinachu kasqanta qanmanta uyarisqankoqa. Aswanpis rikonqanku qanpis Diospa kamachisqanta junt'asqaykita.
Jinallataj noqayku uj cartata apacherqaykuña, pikunachus mana judío kajkunamanta Jesuspi atinikorqanku, chaykunaman. Chantá chay cartapi kamacherqayku paykuna lantikunaman jaywasqa aychata ama mikhunankuta, nitaj yawarta, nillataj jeq'eqasqa chayrí sipisqa uywaj aychantapis. Nillarqaykutaj ama khuchichakunankuta, nispa.
Iglesiaj kurajninkunaj nisqankuta kasuspa, Pabloqa chay tawa runakunawan khuska q'ayantin llimphuchakorqa Diospa ñawpaqenpi allinpaj qhawasqa kananpaj. Chaypacha Templo patioman yaykuspa, tukuypa uyarinanta willarqa mayk'ajchus llimphuchakunanku tukukunanta. Chay qhepatataj uywa ñak'asqata Diosman q'olachispa jaywananku karqa sapa ujninkumanta.
Qanchis p'unchay junt'akunan kashajtin, Asiamanta wakin judiokunaqa Templo patiopi Pablota rikuspa, tukuy runata ch'ajwacherqanku, Pablotataj jap'erqanku.
Chantá qhaparispa, nerqanku: Israelitakuna, yanapawayku. Kay runaqa tukuynejpi ayllunchejpa contranta yachachin, jinallataj Moisespa kamachisqanpa contranta, Temploj contrantapis. Astawanqa Grecia llajtayojkunata kay patioman pusaykamuspa, Diospaj t'aqasqa may llimphu cheqata ch'ichichan, nispa.
Chayta nerqanku, imaraykuchus llajtapi Pablota rikusqanku Éfeso llajtayoj Trofimowan purishajta. Chayrayku yuyarqanku payqa Trofimota Temploj pationmanpis pusasqanta.
Ajinamanta tukuy llajtantin oqharikuspa, Pablota jap'erqanku, qhatatispataj, Temploj pationmanta orqhorqanku. Chay ratopachataj Temploj punkunkunata wisq'arqankupacha.
Chaywanpis Pablota wañuchinayashajtinku, romano soldadokunata kamachej uyarerqa tukuy Jerusalén llajtapi runakuna oqharikushasqankuta.
Chaypachalla romano kamachejqa soldadokunata capitankunatawan pusariykukuspa, ch'ajwa chawpiman chayarqa. Judiokunataj romano kamachejta soldadonkunatawan rikuspa, manaña Pablota maqarqankuchu.
Chantá romano soldadokunata kamachejqa chimpaykuspa, Pablota jap'ichiytawan, kamacherqa iskay cadenawan wataykunankuta. Chantá runakunata taporqa pichus kasqanta, imatachus ruwasqanta ima.
Chay runakunarí qhaparisharqanku ujkuna uj jinata, ujkunataj waj jinata. Chay jinapuni ch'ajwa kasqanraykutaj, soldadokunata kamachejqa mana sut'ita entiendeyta aterqachu imatachus nishasqankuta. Chayrayku pay soldadokunata kamacherqa Pablota cuartelman pusanankuta.
Cuartelman wicharinapaj patillaman chayaspataj, soldadokunaqa Pablota oqharispa ayqecherqanku, imaraykuchus runakunaqa Pablota wañuchinankupaj jina qhepankuta jamusharqanku.
Chay runakunataj qhaparqachasharqanku: Wañuchisqa kachun, nispa.
Soldadokuna cuartelmanña yaykushajtinku, Pabloqa soldadokunata kamachejta nerqa: Uj chhikanta qanwan parlariyta munayman, nispa. Soldadokunata kamachejtaj nerqa: Griegota parlayta yachankichu?
Manachu qan kanki Egiptomanta chay runa, pichus manaraj unaychu ch'ajwata oqharichispa, 4.000 runa wañuchejkunata ch'innejman pusarqa, chay? nispa.
Pablotaj kutichispa, nerqa: Noqa judío kani, Tarso llajtayoj. Tarsoqa Cilicia jap'iypi jatun llajtamin. Kunanqa ama jina kaspa, saqeriway uj chhikanta kay runakunaman parlarejta, nispa.
Chantá soldadokunata kamachejqa Pablota parlarejta saqerqa. Pablotaj wicharina patillapi sayarikuytawan, makinwan señaspa runakunata ch'inyacherqa. Chantá arameo parlaypi paykunaman parlayta qallarerqa.

Pablo nerqa: Wawqekuna, kurajkuna ima, kay ñawpaqeykichejpi kutichikusqayta uyariwaychej, nispa.
Arameo parlaypi Pablota parlajta uyarispa, chay runakuna astawan ch'inyarqanku. Pablotaj nerqa:
Noqaqa judío kani, Ciliciapi kaj Tarso llajtamanta. Kay Jerusalén llajtapi wiñakorqani, yachachejniytaj Gamaliel karqa. Payqa ñawpa tatakunaj tukuy kamachisqankuta allintapuni yachachiwarqa, noqataj tukuy sonqowan Diospa kamachisqanta junt'arqani, imaynatachus qankunapis kunan ruwashankichej, ajinata.
Ñawpajtaqa noqa wañurachiyta munaspa, qhatiykachaj kani Jesuspa cheqan ñanninta qhatikojkunata. Qharikunata, ajinallatataj warmikunatapis carcelman wisq'arachej kani.
Kuraj sacerdote, chantá kurajkuna ima allinta yachanku mana llullakusqayta. Noqaqa paykunamanta cartata qochikorqani Damascopi kaj judío masinchejkunaman apanaypaj, chaypi Jesusta qhatikojkunata presochaspa, Jerusalenman maki watasqata apamuspa jasut'ichinaypaj.
Jinapi Damascoman qayllaykushajtiyku, chawpi p'unchayta, ujllata janaj pachamanta uj jatun k'anchay muyuykuwarqa.
Noqataj pampaman wijch'ukorqani, chaypachataj kay jinata nimuwajta uyarerqani: Saulo, Saulo. Imaraykutaj noqata qhatiykachashawankiri? nispa.
Chantá noqa nerqani: Pitaj kanki, wiraqochíy? nispa. Paytaj kutichiwarqa: Noqa kani Nazaretmanta Jesús, pitachus qan qhatiykachashanki, chay, nispa.
Noqawan rejkunataj, chay k'anchayta rikorqanku chaypis, parlamuwasqanta mana entienderqankuchu.
Chaymanta noqa taporqani: Imatataj ruwasajri? nispa. Tukuyta Kamachej Jesustaj niwarqa: Jatarispa, Damascoman riy, chaypitaj nisonqanku imatachus ruwanaykita, nispa.
Chay k'anchayqa ñawsayachiwarqa. Chayrayku noqawan rejkuna makiymanta aysarispa, Damasco llajtaman pusaykuwarqanku.
Chaypacha Damascopi Ananías sutiyoj uj runa tiyakorqa, paytaj Diosta yupaychaj Moisespa kamachisqanman jina. Chantá Damascopi kaj judiokunapajpis allin runapaj qhawasqa karqa.
Jinapi Ananiasqa watukuwaj jamorqa, ñawpaqeypi sayaspataj, niwarqa: Saulo wawqéy, ñawiyki watejmanta rikuchun, nispa. Chaypacha watejmanta rikuyta aterqani, jinataj payta rikorqani.
Chantá Ananías niwarqa: Ñawpa tatanchejkunaj Diosnenqa ñawpajmantapacha qanta ajllakusunki paypa munayninta rejsinaykipaj, Diospa Cheqan Kaj Kamachinta rikunaykipaj, kikin siminmantataj nisqanta uyarinaykipaj ima.
Chayrayku qan tukuy runaman imatachus rikusqaykita, uyarisqaykitawan willanki.
Jina kajtenqa, imatataj suyashankiri? Jatarispa, bautizachikuy, jinaspataj Jesuspa sutinta oqharispa Diosniykipaj rejsikapuy, juchaykimanta llimphuchasqa kanaykipaj, nispa.
Aswan qhepamanqa Jerusalenman kutimuspa, noqa Templopi Dioswan parlarikushajtiy, mosqoypi jina ujta rikorqani.
Chay mosqoypi jina rikusqaypi Jesús niwarqa: Kunanpacha Jerusalenmanta usqhayllata ripuy, imaraykuchus kaypi imatachus noqamanta willasqaykita mana uyarisonqankuchu, nispa.
Noqatajrí kuticherqani: Tukuyta Kamachej Jesusníy, tukuyninku yachanku imaynatachus tukuynejman rispa, qanpi atinikojkunata tantakuna wasipi jap'irachisqayta, ñak'arichisqaytataj.
Qanmanta willaj Estebanta wañuchishajtinkupis, noqa chaypi paykunawan khuska kasharqani wañuchinankuta munaspa. Chay wañuchejkunaj patanchana p'achankutapis qhawarqani, nispa.
Jesustajrí kutichiwarqa: Puririllayña, imaraykuchus noqa karuman kachasqayki, mana judío kajkunaman noqamanta willaranaykipaj, nispa.
Chayta Pablo ninankama, judiokunaqa nisqanta uyarishallarqanku. Chaymanta qhaparerqanku: Wañuchun chay runaqa. Payqa manamin kawsananpaj jinachu, nispa.
Jinallataj paykuna qhaparillarqankupuni, p'achankuta choqaraspa, jallp'ata pataman qhallispataj.
Jinapi romano soldadokunata kamachejqa cuartel ukhuman Pablota pusaykucherqa, chaypi jasut'ichispa rimarichinanpaj, imaraykuchus yachayta munarqa imamantachus chay jinatapuni Pabloj contranta qhaparqachashasqankuta.
Soldadokuna jasut'inankupaj Pablota watashajtinku, pay qayllapi sayashaj ujnin capitanta nerqa: Roma llajtayoj runata jasut'ichiy atikullanchu, juiciopi manaraj juchachasqa kashajtin? nispa.
Chay capitán chayta uyarispa, soldadokunata kamachejman kay jinata willamorqa: Allinta qhawakuy imatachus ruwasqaykita, imaraykuchus kay runaqa romano kasqa, nispa.
Jinapi soldadokunata kamachejqa Pabloman qayllaykuspa, taporqa: Niway, romanochu kanki? nispa. Pablotaj nerqa: Arí, nispa.
Chantá soldadokunata kamachejqa nillarqataj: Noqaqa romano kanaypaj ashkha qolqeta pagarqani, nispa. Pablotaj kuticherqa: Noqatajrí, romano kani paqarikusqaymantapacha, nispa.
Chaypacha pikunachus Pablota jasut'inankupaj wajyasqa kajkuna ithirerqanku, pay romano kasqanta yachaspa. Soldadokunata kamachejpis mancharikullarqataj Pablota wataykuchisqanmanta, jasut'inankuta kamachisqanmantawan ima.
Q'ayantin romano soldadokunata kamachejqa yachayta munarqa imamantachus judiokuna Pablota juchachasqankuta. Chayrayku pay kamacherqa kuraj sacerdotekuna Jatun Juntaman tantakamunankuta. Chantá cadenawan watasqanmanta Pablota phaskarachispa, ñawpaqenkuman pusaykorqa.

Chantá Pablo Jatun Juntamanta kajkunata allinta qhawaspa, nerqa: Wawqekuna, kunankama Diospa ñawpaqenpi llimphu sonqoyoj kawsakuni, nispa.
Pablo chayta nejtinkama, kuraj kaj sacerdote Ananiasqa Pabloj qayllanpi kajkunata kamacherqa siminpi laq'anankuta.
Pablotaj Ananiasta nerqa: Qanqa puraj uya kanki, Diostaj qantapis jinch'allasonqataj. Qanqa Moisespa kamachisqanman jina juzganawaykipaj kashanki. Kunantajchu chay kamachisqata p'akispa, laq'achiwanki? nispa.
Chay qayllapi kajkunatajrí Pablota nerqanku: Ajinatachu Diospa kuraj kaj sacerdotenpa contranta rimanki? nispa.
Pablotaj nerqa: Wawqekuna, qhespichiwaychej ari, noqa mana yacharqanichu kuraj kaj sacerdote kasqanta, imaraykuchus yachani qhelqasqa kasqanta: Ama llajtaykita kamachejpaj contranta rimankichu, nispa.
Jinapi Pablo repararqa chay Jatun Juntapi wakin saduceo t'aqamanta kasqankuta, wakintaj fariseo t'aqamanta. Chayrayku pay jatunmanta parlaspa, nerqa: Wawqekuna, noqa fariseo kani, fariseoj churintaj. Kunantaj noqata juchachashawanku wañuymanta kawsarimuypi suyakusqayrayku, nispa.
Chayta Pablo nisqantawan, fariseokunawan, saduceokunawan ima paykunapura siminakuyta qallarerqanku, ajinamantataj Jatun Juntapi kajkuna iskayman t'aqakorqanku.
Chay ch'ajwa karqa, imaraykuchus saduceokuna ninku wañuymanta kawsarimuy mana kasqanta, nitaj angelkuna, waj espiritukunapis. Fariseokunatajrí chay tukuy kasqanta creenku.
Tukuyninkutaj anchata ch'ajwarqanku. Fariseokunamanta Diospa kamachisqanmanta wakin yachachejkuna sayaykuspa, manchayta siminakusharqanku: Mana ima sajratapis kay runapi tariykuchu. Ichapis uj espíritu, chayrí uj angelchus payman parlanman karqa, nispa.
Juntamanta kajkuna chay jinatapuni jap'inakushajtinku, romano soldadokunata kamachejqa phutikorqa Pablota wañuchinankumanta. Chayrayku soldadonkunata kamacherqa chay runakuna chawpimanta Pablota orqhomuspa, ujtawan cuartelman pusaykunankuta.
Chantá q'ayantin ch'isi Tukuyta Kamachej Jesusqa Pabloman rikhurispa, nerqa: Sonqochakuy Pablo. Imaynatachus kay Jerusalenpi noqamanta testigo jina willarqanki, kikillantataj Roma llajtapipis noqamanta sumaj willayta willanki, nispa.
Q'ayantin paqarenqa wakin judiokuna tantakuspa, uj yuyayman yaykorqanku. Chantá tiluspa, nerqanku mana imatapis mikhunankuta, nitaj ujyanankuta Pablota wañuchinankukama.
Chay yachachinakojkunaqa tawa chunka jina karqanku.
Ajinaqa paykuna rerqanku kuraj sacerdotekunawan, kurajkunawan ima parlamoj, nerqankutaj: Noqayku tiluspa parlaykuña ni ima mikhunatapis llaminaykupaj Pablota wañuchinaykukama.
Chayrayku qankuna, Jatun Juntapi kajkunawan ima soldadokunata kamachejmanta mañaychej Pablota ujtawan pusachimunanta, astawan tapuyta munaj jinalla. Noqaykutaj, manaraj kayman chayamushajtin, ñanpi payta suyaykusqayku wañuchinaykupaj, nispa.
Chaywanpis Pabloj pananpa churenqa chay nisqankuta uyarerqa, paytaj cuartelman rispa, Pabloman willamorqa.
Pablotaj uj capitanta wajyaspa, nerqa: Kay waynata soldadokunata kamachejman pusaykuripuway, imaraykuchus imatachá willanan kashan, nispa.
Chay capitanqa waynata pusaykuspa, soldadokunata kamachejta nerqa: Presochasqa Pabloqa wajyachiwaspa, mañawarqa kay waynata qanman pusamunayta. Paytaj imatachá willasonqa, nispa.
Soldadokunata kamachejtaj waynata makinmanta wajnejman pusaspa, taporqa: Imatataj willanawayki kashan? nispa.
Chantá waynaqa payta nerqa: Wakin judiokuna yachachinakusqanku qanmanta mañanankupaj Pablota q'aya Jatun Juntaman ujtawan pusaykunaykita, payta astawan tapuyta munaj jinalla.
Qanrí ama paykunata kasuychu. Tawa chunkamanta aswan ashkha runa pakaykukuspa, ñanpi Pablota suyaykonqanku. Paykuna tiluspa parlanakusqanku mana imatapis mikhunankuta, nitaj ujyanankuta Pablota wañuchinankukama. Kunantaj wakichisqaña kanku chayta ruwanankupaj. Qan ninallaykitaña suyashanku, nispa.
Chayta uyariytawan, soldadokunata kamachejqa waynata kachaporqa: Imatachus willawasqaykitaqa ama pimanpis willankichu, nispa.
Chantá romano soldadokunata kamachejqa iskay capitankunata kamacherqa wakichinankuta iskay pachaj soldadokunata Cesareaman rinankupaj. Kamachillarqataj wakichinankuta caballopi rej qanchis chunka soldadokunata, iskay pachaj lanzayoj soldadokunatawan, chay ch'isipacha jisq'on phanita puririnankupaj.
Jinataj nerqa Pablopajpis caballokunata wakichinankuta, Judea jap'iypi kamachej Felixpaman mana imanasqa chayananpaj.
Paykunawantaj kamachej Felixman kay jina cartata apacherqa:
Sumaj kamachej Félix, noqa Claudio Lisias tukuy sonqo qanta napaykamuyki.
Wakin judiokuna kay runata jap'ispa, payta wañuchiyta munarqanku. Noqatajrí romano kasqanta yachaspa, soldadoykunawan paykunamanta qhechorqani.
Chantá imamantachus juchachasqankuta yachayta munaspa, chay runata Jatun Juntankuman pusacherqani.
Chaywanpis chaypi repararqani paykuna kamachisqankuman jinalla payta juchachashasqankuta. Noqatajrí mana paypi ima juchatapis tarerqanichu wañuchisqa kananpaj, nitaj carcelman wisq'asqa kananpajpis.
Chantá chay judiokuna payta wañuchinankupaj wateqasqankuta yachaspa, noqaqa qanman payta pusachimushani. Payta juchachajkunamanpis nillanitaj qanpa ñawpaqeykipi uyanchanankuta, nispa. Ajinata soldadokunata kamachejqa Felixman cartata apacherqa.
Kamachisqaman jina chay ch'isipacha soldadokunaqa Pablota pusarqanku Antípatris llajtakamalla.
Q'ayantintaj chakipi rej soldadokuna Jerusalenman kutiporqanku, jinataj caballokunapi kajkunallaña Pablowan rerqanku.
Chay soldadokuna Cesareaman chayaspataj, Pablota kamachej Felixpa ñawpaqenman pusarqanku, jinallatataj cartatapis jaywarqanku.
Kamachej Felixtaj cartata ñawirispa, Pablota taporqa maymantachus kasqanta. Pablotaj Ciliciamanta kasqanta nerqa.
Chantá kamachej Felixqa Pablota nerqa: Qanta ch'atajkuna chayamojtinku, uyarisqayki, nispa. Chaymantataj kamacherqa Pablota Herodespa juzganan wasipi wisq'anankuta.

Phishqa p'unchayninman kuraj kaj sacerdote Ananías Cesareaman rerqa, wakin kurajkunawan, Diospa kamachisqanmanta yachachej Tértulo sutiyoj runata pusariykukuspa. Chantá paykuna kamachej Felixpaman yaykorqanku chaypi Pablota ch'ataykunankupaj.
Pablota pusamusqankutawan, Tertuloqa payta ch'ataykuyta qallarispa, Felixta nerqa: Kamachej Félix, noqayku judiokuna qannejta allinta kawsakushayku, imaraykuchus yachayniyoj kasqaykiwan tukuy imata cheqanta kamachinki.
Tukuynejpi imatachus noqaykurayku ruwasqaykita rikuspa, anchatapuni pachis niyku, may k'acha Félix.
Mana astawan sayk'uchisuyta munaykuchu. Chayrayku kunan, k'acha sonqoyoj kasqaykirayku mañakuyku uj chhikanta uyarinawaykuta.
Noqayku yachayku kay runaqa millay runa kasqanta. Tukuy llajtapi judiokunata ch'ajwachin. Jinallataj payqa Nazaret llajtayoj runata qhatikojkunaj kamachejnin.
Chantá Temploykutapis ch'ichichayta munallarqataj. Chayrayku payta presocharqayku, Moisés kamachiwasqaykuman jina payta juzganaykupaj.
Soldadokunata kamachej Lisiastajrí Jatun Juntaykuman yaykuykuspa, Pablota ancha kallpawan qhechuwarqayku.
Lisiastaj kamachiwarqayku Pablota ch'ataykojkuna jamunaykuta qanwan parlaj. Qan kikiykichus Pablota tapunki chayqa, paypa siminmanta yachanki imamantachus juchachasqaykoqa jinapuni kasqanta, nispa.
Tértulo chay nejtin, chaypi kaj judiokunapis nillarqankutaj ajinapuni kasqanta.
Chantá kamachej Félix señawan nerqa Pablo parlananta. Pablotaj nerqa: Yachani qan unay wataña kay suyupi cheqanta kamachisqaykita. Chayrayku tukuy sonqo ñawpaqeykipi parlarisaj.
Jerusalenman Diosta yupaychaj risqayqa chunka iskayniyoj p'unchayllaraj kashan. Qan tapurinki chayqa, ajinapuni kasqanta yachanki.
Kaykunarí mana rikuwarqankuchu ni piwan Templopi churanakushajta, nitaj tantakunayku wasikunapi runakunata ch'ajwachishajta, nillataj llajtapipis.
Kay runakuna manallataj rikuchisuyta atinkumanchu, imamantachus tumpawasqanku ajinapuni kasqanta.
Kaytarí sut'inta willasqayki: Noqaqa ñawpa tataykunaj Diosninta yupaychani Jesuspa cheqan ñanninta qhatispa, mayqentachus kaykuna pantasqa kasqanta ninku, chayta. Astawanpis noqa Moisespa kamachisqanpi qhelqasqata, Diosmanta sut'inchajkunaj qhelqasqankuta ima tukuy sonqo jap'ikuni.
Kay ch'ataykuwajkuna jina noqapis Diospi suyakullanitaj tukuy runa wañuymanta kawsarimpunankuta, cheqan kajta ruwajkuna kachunku, chayrí mana allin kajta ruwajkunapis.
Chayrayku kallpakuni ruwasqaymanta sonqoypi mana juchachasqa kanaypaj Diospa ñawpaqenpi, runakunaj ñawpaqenpipis.
Ajinaqa unay watamanta Jerusalenman kuterqani, llajta masiykunapaj qolqe yanapata apanaypaj, jinallataj Diosmantaj uywa ñak'asqa q'olachinata jaywanaypaj ima.
Noqa Temploj patiopi kashaspa, llimphuchakusharqani Diospa ñawpaqenpi allinpaj qhawasqa kanaypaj. Chaypitaj wakin runakuna taripawarqanku. Chaywanpis mana ashkha runachu chaypi karqanku, nitaj ima ch'ajwapis karqachu.
Pikunachus taripawarqanku, chaykuna Asiamanta judiokuna karqanku. Imamantapis ch'ataykuwayta munaspa, paykunamin qanman jamunanku karqa ch'ataykunawankupaj.
Manachayrí, kaypi kajkuna qanta nisuchunku Jatun Juntapi imamantachus ch'ataykuwasqankuta.
Ñawpaqenkupi kashaspa, noqa jatunmanta nerqani: Wañusqakuna kawsarimponqanku, nispa. Ichapis chay nisqaymanta kunan p'unchay paykuna juchachashawanku, nispa. Ajinata Pabloqa Felixta nerqa.
Kamachej Felixqa Jesuspa cheqan ñanninmanta sumajta yacharqa. Chayrayku Pabloj nisqanta uyarispa, Felixqa ch'ataykojkunata nerqa: Kay imakunamantaqa astawan tapusaj, soldadokunata kamachej Lisias chayamojtin, nispa.
Chaymantataj capitanta kamacherqa Pablota allinta qhawananta. Chaywanpis pay saqenan karqa Pablota watukoj jamojkuna payta yanapanankuta.
Pisi p'unchaykunamanta, kamachej Félix kutimorqa Drusila warminwan. Drusilaqa judía karqa. Chantá Félix Pablota wajyacherqa, imaynatachus Jesucristopi atinikusqanmanta uyariyta munaspa.
Chaypacha Pabloqa cheqan kajta ruwanamanta, sonqoj munayninwan mana atipachikoj kanamanta, jamoj juicio p'unchaymanta ima parlarqa. Felixtajrí chayta uyarispa, mancharikorqa. Chayrayku Pablota nerqa: Kunanqa amaña chaymanta astawan parlawayñachu. Noqa waj p'unchaypi ujtawan wajyasqayki, nispa.
Aswanpis, Félix suyasharqa Pablo qolqeta lluk'iykunanta payta kacharipunanpaj. Chayrayku sapa kuti wajyacherqa paywan parlananpaj.
Jinapis judiokunaman allin rijch'ayta munaspa, Felixqa mana Pablota carcelmanta kacharicherqachu. Iskay watanmantaj, Felixpa cuentanmanta Porcio Festo sutiyojñataj kamachinanpaj yaykorqa.

Kamachej Festoqa Cesareaman chayamuspa, kinsa p'unchayninman Jerusalenman rerqa.
Chantá kuraj sacerdotekuna, judiokunamanta jatunpaj qhawasqa kajkuna ima Festoj ñawpaqenman jamorqanku Pablota ch'ataykunankupaj.
Jinapi paykuna kamachej Festomanta mañakorqanku Pablota Jerusalenman pusachinanta, imaraykuchus paykuna yachachinakusqanku ñanpi Pablota wañuchinankupaj.
Festorí paykunaman kuticherqa: Pabloqa Cesareapi presochasqa kashan. Noqapis pisi p'unchaymantawan chayman kutiripusaj.
Qankunamanta wakin kurajkuna noqawan khuska Cesareaman richunku. Chay runachus juchayoj kanqa chayqa, qankuna jaqaypi payta ch'ataykuychej, nispa.
Chaypacha Festoqa Jerusalenpi qhepakorqa pusajtachus, chayrí chunka p'unchaytachus, chaymantataj Cesareaman kutiporqa. Q'ayantinpachataj, juzgadopi tiyaykukuspa, kamacherqa Pablota ñawpaqenman pusamunankuta.
Pablo yaykumojtintaj, Jerusalenmanta jamoj judiokunaqa payta muyuykuspa, ch'ataykuyta qallarerqanku tukuy imaymana mana allinta ruwasqanmanta. Chaywanpis mana rikuchiyta aterqankuchu ajinapuni kasqanta.
Chantá Pablo kuticherqa: Noqaqa mana imatapis Temploj contranta, nillataj Romapi kamachej Cesarpa contrantapis ruwanichu. Manallataj judiokunaman Diospa qosqan kamachisqakunatapis p'akinichu, nispa.
Kamachej Festorí judiokunaman allinta rijch'ayta munaspa, Pablota taporqa: Qan Jerusalenman riyta munawajchu, chaypi kay imakunamanta noqa juzgasunaypaj? nispa.
Pablo kuticherqa: Cesarpa sayachisqan juzgadonpi kani. Kaypimin juzgasqa kanay tiyan. Noqaqa mana ima sajratapis judiokunaj contranta ruwanichu, qantaj allinta chayta yachanki.
Chayrayku, sichus imatapis wañunaypaj jina ruwani chayqa, wañuchinawaykichejta mana manchachikunichu. Tumpawasqanku mana jina kajtinrí, ni pi atinchu paykunaman jaywaykuwayta. Aswanpis kuraj kamachej Cesarpa ñawpaqenpipuni juzgasqa kanay tiyan, nispa.
Chantá Festoqa yuyaychajninkunawan parlaytawan, Pabloman kuticherqa: Sichus kuraj kamachej César uyarinasunta munanki chayqa, riyta atinki pay juzgasunanpaj, nispa.
Chaymanta mana unaymanchu kuraj kamachej Agripa, panan Berenicewan ima Cesareaman jamorqanku Festota waturikoj.
Paykuna unayta chaypi kasqankumanta, Festoqa kuraj kamachej Agripaman Pablomanta willarerqa: Kaypi uj preso kashan Felixpa saqesqan.
Noqa Jerusalenpi kashajtiy, judiokunamanta kuraj sacerdotekuna, kurajkunawan ima jamuspa, payta ch'ataykorqanku, mañawarqankutaj pay wañuchisqa kananpaj juchachanayta.
Noqatajrí paykunata nerqani: Noqayku romanokuna mana pitapis wañuchisqa kananpaj juchachallaykuchu, manaraj ch'ataykojkuna payta uyanchashajtinku, nitaj ch'atasqa runapis kutichikushajtin.
Chayrayku paykuna kayman jamojtinku, q'ayantinpacha noqa juzgadopi tiyaykukuspa, Pablota pusachimorqani.
Chantá ch'atajkuna tantakojtinku, noqaqa yuyarqani imata mana allinta ruwasqanmantachá Pablota juchachanankuta. Chaywanpis mana jinachu kasqa.
Paykunaqa payta ch'atashasqanku Diosninkuta yupaychana imakunamanta, chantá Jesús sutiyoj wañusqa uj runamanta, pimantachus Pablo nin kawsashasqanta, chaymanta.
Chay imakunamanta imatachus ruwanayta mana yachaspa, Pablota taporqani: Jerusalenman riyta munawajchu, chaypi kay imakunamanta noqa juzgasunaypaj? nispa.
Pablorí munarqa kuraj kamachej Cesarkama chayayta chaypi juzgasqa kananpaj. Chayrayku kamacherqani preso kananta, kuraj kamachejman pusachinaykama, nispa. Ajinata Festoqa Agripaman nerqa.
Chantá Agripaqa nerqa: Noqapis chay runata uyariyta munayman, nispa. Festotaj nerqa: Q'ayapacha payta uyarinki, nispa.
Q'ayantenqa Agripawan, Berenicewan ima sumaj p'achallisqa juzgadoman yaykorqanku. Paykunawan khuska yaykullarqankutaj soldadokunata kamachejkuna, llajtapi kurajkuna ima. Festotaj kamacherqa Pablota pusaykamunankuta.
Chantá Pablo chayamojtinkama, Festo nerqa: Kuraj kamachej Agripa, qankunapis wiraqochikuna: Kaymin chay runaqa, pimantachus tukuy judiokuna Jerusalenpi, jinallatataj kaypipis mañakuwanku wañuchisqa kananta, chay.
Noqataj paypi mana ni imata tarinichu wañuchisqa kananpaj jina. Chaywanpis paypuni kuraj kamachej Cesarwan uyarichikuyta munasqanrayku, Cesarman pusachisaj.
Noqarí mana yachanichu imatachus paymanta cartapi kamachejniyman ninayta. Chayrayku kunan payta wajyachini ñawpaqeykichejman, astawanqa qan payta rejsinaykipaj, kuraj kamachej Agripa. Ichapis astawan payta tapuspa, yachayta atiyman imatachus cartapi ninaypaj.
Noqapajqa mana walejchu kanman presota kuraj kamachej Cesarman apachinay, mana allinta willaspa imamantachus tumpasqa kasqanta, nispa.

Chantá kuraj kamachej Agripa Pablota nerqa: Imamantachus ch'ataykusunku, chaymanta kutichikuspa parlariyta atinki, nispa. Pablotaj makinta oqharispa, kay jinata parlayta qallarerqa:
Kuraj kamachej Agripa, mayta kusikuni imamantachus judiokuna ch'ataykushawasqankumanta ñawpaqeykipi kutichikuspa.
Astawanqa kusikuni noqayku judiokunaj usuykuta qan allinta rejsisqaykirayku. Chayrayku mañakuyki ama sayk'uspa uyarinawaykita.
Tukuy judiokuna yachanku imaynatachus juch'uy kasqaymantapacha kawsasqayta llajta masiykuna ukhupi, jinallatataj Jerusalenpipis.
Paykuna yachallankutaj ñawpajmantapacha fariseo t'aqamanta kasqayta, pikunachus astawanpuni kallpakunku Moisespa kamachisqanta junt'anankupaj, chaykunamanta. Mana jina kajtenqa, paykuna nichunku.
Kunantajrí juchachashawanku, imatachus Dios ñawpa tataykukunaman qonanta nerqa, chay nisqanpi suyakusqayrayku.
Israelpa chunka iskayniyoj jatun ayllunkunapis Diospa chay nisqan junt'akunanta suyakushallankutaj, chayraykutaj tuta p'unchay Diosta yupaychanku. Chaywanpis, kuraj kamachejníy, chayta noqa suyakusqayrayku judío masiykunaqa juchachashawanku.
Qankuna judío masiykunarí, imaraykutaj mana creenkichejchu Dios wañusqamanta runakunata kawsarichinantari?
Sut'ita nisqaykichej: Ñawpajta noqapis yuyaj kani Nazaret llajtayoj Jesuspa contranta imatapis ruwanay kasqanta.
Ajinata ruwaspataj, Jerusalenpi kuraj sacerdotekunamanta cartata qochikorqani Jesuspi atinikojkunata carcelman wisq'arachinaypaj. Wakinkunata wañuchishajtinkupis, noqaqa kusikoj kani.
Jinallataj ashkha kutita paykunata tantakuna wasipi jasut'ichispa, Jesuspa contranta rimachiyta munaj kani. Chay jinatapuni paykunapaj phiñakusqayrayku, paykunata qhatiykachaspa karu llajtakunakama chayarqani.
Chayrayku uj kuti kuraj sacerdotekunamanta cartata qochikuspa, noqa Damasco llajtaman risharqani.
Kuraj kamachejníy, chawpi p'unchaynejta ñanta rishajtiy, janajmanta ujllata sinch'i k'anchay noqata muyuykuwarqa, noqawan khuska rejkunata ima. Chay k'anchay intimantapis aswan sinch'itapuni k'ancharerqa.
Jinapitaj tukuyniyku pampaman choqakorqayku. Uj parlamuwajtataj uyarerqani arameo parlaypi: Saulo, Saulo, imaraykutaj qhatiykachashawankiri? Mana walejchu ayjonpa puntanta jayt'anaykeqa, icharí? nispa.
Chantá noqa nerqani: Wiraqochíy, pitaj kankiri? nispa. Paytaj kutichiwarqa: Noqa Jesús kani, pitachus qhatiykachashanki, chay.
Kunantaj sayariy, imaraykuchus qanman rikhuriyki kunanmantapacha kamachiy jina munasqayta ruwanaykipaj. Ajinaqa kunan p'unchay imatachus rikusqaykimanta testigo jina wajkunaman willamunki, qhepanejman imatawanchus rikuchisqayki, chaymantawan.
Noqa llajta masiykikunamanta waqaychasqayki, jinallataj mana judío kajkunamantapis, pikunamanchus kunan kachashayki, chaykunamanta.
Noqa qanta kachasqayki mana judío kajkunaj ñawinkuta kicharinaykipaj, laqhamanta sut'iman llojsimunankupaj, ajinamanta noqapi atinikusqankurayku Dios juchankuta pampachanqa. Jinallataj paykunapis Diospaj t'aqasqa kajkunawan khuska chayaqeta jap'illanqankutaj, nispa.
Chayrayku kuraj kamachejníy, imatachus Jesús janaj pachamanta rikuchiwarqa, chay kamachiwasqanta kasunipuni.
Ajinaqa Damascopiraj Jesusmanta willayta qallarerqani, chaymantá Jerusalenpi, qhepantataj tukuy Judeapi. Mana judío kajkunamanpis noqa Jesusmanta willallarqanitaj. Tukuyninkuman nerqani Diosman kutirikunankuta, jinataj allin kajta ruwaspa, Diosman kutirikusqankumanta yachayta qonankupaj.
Chayta willasqayraykutaj judiokunaqa Temploj pationpi presochawarqanku, jinaspataj, wañuchiwayta munarqanku.
Chaywanpis Diospa yanapasqanrayku kunankama kawsashaniraj, chayraykutaj Jesusmanta willani mana kasu ruwana kajkunaman, atiyniyojkunamanpis. Imatachus Diosmanta ñawpaj sut'inchajkuna, Moisés ima kananta nerqanku, chay kikinta yachachini.
Paykuna willarqanku imaynatachus Cristo ñak'arinanta, paytaj wañusqamanta ñawpaj kaj kawsarimoj kananta ima. Willallarqankutaj Jesús uj k'anchay jina kananta, paynejta judiokuna, mana judío kajkuna ima qhespichisqa kanankupaj, nispa.
Ajinata Pablo parlaykushajtin, Festo jatunmanta nerqa: Pablo, pawichikushanki, anchata tukuy imamanta yachayta munasqaykirayku manaña yuyayniykipichu kashanki, nispa.
Pablotaj kuticherqa: Mana, k'acha Festo, noqaqa yuyayniypipuni kashani. Chay tukuy nisqaytaj ajinapuni, maychus kasqanman jinataj.
Kuraj kamachej Agripapis chay tukuy imamanta yachallantaj. Chayrayku paypa ñawpaqenpi tukuy sonqo parlashani, imaraykuchus yachani chay tukuy ima mana pakayllapichu ruwakusqanta.
Kuraj kamachej Agripa, manachu Diosmanta sut'inchajkunaj nisqankuta jap'ikunki? Noqa yachani chayta jap'ikusqaykita, nispa.
Agripatajrí Pablota nerqa: Yuyankichu manaraj imapi Cristota qhatikojman tukuchiwayta? nispa.
Pablotaj kuticherqa: Manaraj imapipis, chayrí unaymantawanpis Dios munachun noqa jina Jesuspi atinikoj kanaykichejta, mana qanllachu, manachayrí tukuy uyariwajkuna ima. Chaywanpis mana munaymanchu noqa jina cadenawan watasqa kanaykichejta, nispa.
Ajinata Pablo nisqantawan, kuraj kamachej Agripa, kamachej Festo, Berenice, tukuy paykunawan kajkuna ima sayarerqanku.
Jawaman llojsispataj, ninakorqanku: Kay runaqa mana ima mana allin kajtapis ruwanchu wañuchisqa kananpaj jina, nitaj presochasqa kananpajpis, nispa.
Agripataj Festota nerqa: Manachus kuraj kamachej Cesarwan juzgachikuyta mañakunman karqa chayqa, kay runaqa kacharisqaña kanman karqa, nispa.

Maypachachus Italiaman barcopi rinayku yachakorqa chaypacha, Pablota, waj presokunatawan ima capitán Julio sutiyojpa makinman jaywarqanku. Kay capitán Julioqa kamachej karqa Kuraj Kamachejpa Soldadonkuna nisqa tropamanta.
Chantá noqayku Adramitio puertomanta barcoman wicharerqayku Asiaman rinaykupaj. Noqaykuwan rillarqataj Macedonia jap'iypi kaj Tesalónica llajtayoj Aristarcopis.
Q'ayantenqa Sidón llajtaman chayarqayku. Ajinaqa capitán Julio k'acha runa kasqanrayku, Pablota saqerqa kawsaqenkunata waturikamojta, paykuna imallapipis Pablota yanaparinankupaj.
Chaymantataj rerqayku Chipre churu wasanta, imaraykuchus wayra anchatapuni ñawpaqeykumanta wayramusharqa.
Noqayku mama qochallantapuni rerqayku, jinataj Ciliciaj kantuntaj, Panfiliaj kantunta ima rispa, Licia jap'iypi kaj Mira llajtaman chayarqayku.
Chaypeqa capitán Julioqa Alejandriamanta uj barcota tarerqa Italiaman llojsishajta. Paytaj chay barcoman wicharichiwarqayku.
Chantá ancha alliyllamanta barcopi rispa, unaypi Gnido llajtaman ñak'ayta qayllarqayku. Wayra ñawpaqeykumanta phukumojtintaj, Salmonpa chimpanta rerqayku, Creta churuta muyuykuspa.
Chaymantataj qochaj kantullantapuni rispa, ñak'aymanta chayarqayku Sumaj Puertos nisqaman. Lasea llajtapis chay qayllallapitaj karqa.
Alliyllawan rispa, noqayku anchata qheparikorqayku. Chayrayku barcopi rinapaj mana walejñachu karqa, Jucha Pampachana p'unchay pasayta, chiri tiempo kasqanrayku. Chayrayku Pabloqa barcota purichejkunata kay jinata yuyaycharqa:
Noqa reparani kaymanta ñawpajman llakiykuna jamunanta. Cargata chinkachisun, barcopis p'ultikullanqataj. Chantá noqanchejpis wañuyta atisunman, nispa.
Chaywanpis capitán Julioqa Pabloj nisqanta kasunantaqa, pay kasorqa barcoj dueñonta, barcota purichej runatawan.
Chay cheqaqa barcota chiri tiempopi sayachinapaj mana allinchu karqa. Chayrayku tukuyninku chaymanta Feniceman riyta munarqanku chaypi qhepakunaykupaj chiri tiempo pasanankama. Feniceqa Creta churupi karqa, inti yaykuy qhawarisqa.
Uranejmanta wayra pisita phukumushajtin, paykuna yuyarqanku barcopi rinapaj allillan kananta. Chayrayku barcota sayachina anclata yakumanta aysamuytawan, Creta churu qayllanta puriyta qallarerqayku.
Chaywanpis manaraj karuta rishajtiyku, Euroclidón nisqa sinch'i wayra barcota mana ñawpajman rejta saqerqachu.
Ñawpaqeykumanta sinch'ita wayramuspa, kayman jaqayman barcota apaykachasharqa. Ajinaqa mana imaynamanta barcota cheqanchayta atispa, wayrawan tanqachikullarqayku.
Chantá Cauda nisqa juch'uy churoj wasampi wayramanta tumpata pakakorqayku. Chaypitaj pisillata wayrasqanrayku ñak'ayllata barcoj aysasqan juch'uy boteta barcoman wicharichimorqayku.
Boteta wicharichiytawantaj, barcota purichejkunaqa barcotañataj waskhawan mat'ita watarqanku. Chantá Sirte nisqa t'iyuman barco sat'iykukunanta manchachikuspa, barcota purichina telata urayk'ucherqanku. Ajinamanta wayrapis ñak'ayllataña barcota tanqarqa.
Q'ayantintaj wayra manapuni thañejtin, barcota purichejkuna cargata yakuman wijch'uykuyta qallarerqanku.
Minchhantintaj, barcoj imankunatañataj yakuman wijch'uykullarqaykutaj.
Unaytaña noqayku mana intita, nitaj ch'askakunatapis rikorqaykuchu. Jinallataj sinch'ita paramusharqa, wayramusharqataj, noqaykutaj yuyarqayku p'ultikuspa wañunaykuta.
Unaytaña mana mikhusqa kasqaykurayku, Pabloqa sayarikuspa, nerqa: Runa masikuna, sichus kasuwankichejman karqa chayqa, Cretamanta mana puririmusunmanchu karqa nitaj kay jinata ñak'arishasunmanchu karqa, nillataj imanchejkunatapis qochaman wijch'uykusunmanchu karqa.
Chaywanpis kunanqa sonqochakuychej. Mana mayqenninchejpis wañusunchu, barcolla p'ultikonqa.
Chayta niykichej, imaraykuchus kunan ch'isi Diospa angelnin rikhuriwarqa. Noqaqa chay Diospata kani, jinataj paypa munasqantapuni ruwaspa kashani.
Chay angeltaj niwarqa: Pablo, ama manchachikuychu. Imapis kachun kuraj kamachej Cesarpa ñawpaqenman chayanaykipuni tiyan. Diostajrí qanrayku barcopi tukuy rejkunamanta ni pitapis wañojta saqenqachu, nispa.
Chayrayku, runa masikuna, sonqochakuychej. Noqa Diospa nisqanta jap'ikuni, jinataj yachani angelninpa nisqanman jina tukuy ima junt'akunanta.
Chaywanpis wayraqa uj churuman wijch'urpariwasunchej, nispa. Ajinata Pabloqa barcopi purejkunaman nerqa.
Chaymanta chunka tawayoj tutatawan, wayraqa kayman jaqayman apaykachawarqayku Adriático nisqa mama qochapi. Uj ch'isirí chawpi tutanejta, barcota purichejkuna reparaspa jinarqanku jallp'aqa qayllapiña kashasqanta.
Jinapi may ukhuchus yaku kasqanta yachanankupaj waskhata kachaykuspa, yacharqanku kinsa chunka qanchisniyoj metro kasqanta. Astawan ñawpajman riytawan, kikillantataj waskhata kachaykuspa, yacharqanku iskay chunka qanchisniyoj metrollaña kasqanta.
Jinapi barcota purichejkuna manchachikorqanku barcoqa chhankaman takakunanta. Chayrayku barcoj qhepanmanta tawa sayachina anclakunata kachaykorqanku. Chantá Diosmanta mañakorqanku usqhayta sut'iyamunanta.
Chaykamaqa barcota purichejkuna wakin ayqeyta munarqanku, chaypajtaj barcoj ñawpaqenmanta juch'uy boteta urayk'ucherqanku, anclakunata kachaykoj jinalla.
Pablotajrí capitán Juliota, soldadonkunatawan ima nerqa: Manachus barcopi purichejkuna barcopi qhepakonqanku chayqa, manallataj qankunapis wañunamanta llusp'inkichejchu, nispa.
Pabloj nisqanta uyarispa, soldadokunaqa juch'uy botejpa waskhanta khuchurparispa, yakuman kacharparerqanku ama pipis ayqenanpaj.
Sut'iyamushajtin, Pabloqa tukuyniykuta mayta mañawarqayku imatapis mikhunaykuta: Ñapis chunka tawayoj p'unchaytaña mana mikhuspa, nitaj puñuspa kankichej.
Ama jinachu kaychej. Kawsayta munaspaqa, imitallatapis mikhurikuychej ari. Ama manchachikuychejchu, imaraykuchus ni uj chujchallapis umaykichejmanta chinkanqachu, nispa.
Chayta niytawantaj, Pabloqa t'antata oqharispa, tukuypa rikunanta Diosman pachis nerqa, tukuyman rak'iraspataj, mikhuyta qallarerqa.
Jinaqa tukuyniyku sonqochakuspa, mikhullarqaykutaj.
Chay barcopi kajkuna 276 runakuna karqayku.
T'antata sajsakunankukama mikhuytawantaj, barcota chhallayachinankupaj, trigo cargatañataj yakuman wijch'uykorqanku.
Sut'iyamojtenqa, jallp'ata rikuspapis, barcota purichejkuna mana yacharqankuchu may cheqachus kasqanta. Jinapi uj t'iyu pampa kasqanta rikuspa, munarqanku atikojtenqa barcota chaykama chayachiyta.
Chantá anclaj waskhanta k'uturparispa, yakupi saqerparerqanku. Jinallataj barcoj timonninta watana waskhatapis phaskararqanku. Chantá barcota purichina telata sayachejtinku, wayraqa barcota t'iyu pampaman qayllacherqa.
Chaywanpis barcoqa ujllata t'iyuman sat'iykukorqa mana kuyuriyniyojta. Qhepanmantataj qhollchoqeyashaj yakoqa wajtakamuspa, barcota phiriyta qallarerqa.
Chaypacha soldadokuna tukuynin presokunata wañurachiyta munarqanku, ni mayqenninku wayt'aspa ayqerikapunankupaj.
Capitán Juliotajrí Pablo mana wañuchisqa kananta munaspa, jark'akorqa. Aswanpis kamacherqa tukuy wayt'ayta yachajkuna wayt'aspa ñawpajta qocha kantuman llojsinankuta.
Mana wayt'ayta yachajkunatataj nerqa ñawpajta rejkunata qhatinankuta, tablakunaman mak'allikuspa, chayrí barcomanta ima p'akisqallamantapis ch'ipakuspa. Chay jinamanta tukuyninku mana imanasqa qocha kantuman chayarqanku.

Noqayku qocha kantuman chayaspa, Malta nisqa churupi kasqaykuta yacharqayku.
Chaypi tiyakojkunaqa sumaj sonqowan yanapawarqayku. Jinataj paykuna ninata jap'icherqanku q'oñikunaykupaj, imaraykuchus paramusharqa, chirimusharqataj.
Pablorí llant'ata pallasharqa, ninaman enqhananpaj. Jinallapi uj katari ninamanta ayqemuspa, Pabloj makinta khaniykorqa.
Chaypi tiyakojkuna Pabloj makinpi katarita warkhurashayajta rikuspa, paykunapura ninakorqanku: Kay runaqa runa wañuchipunichá kanman. Qochapi wañunanmanta llusp'ejtinpis, justiciata ruwaj diosmin mana kawsajta saqenchu, nispa.
Pablotajrí makinmanta katarita ninaman thalaykuspa, mana imanasqa karqa.
Paykuna suyasharqanku Pablo punkiykunanta, chayrí ujllata wañusqa wijch'ukunanta. Unayta suyarqanku chaypis, repararqanku Pablo mana imanakusqanta. Chayrayku uj jinatañataj yuyarqanku: Kay runaqa uj dios kasqa, nispa.
Maypichus kasharqayku, chay qayllapi uj jallp'a karqa chay churupi kamachej Publio sutiyojpata. Paytaj wasinman wajyarikuwarqayku, kinsa p'unchay junt'atataj sumajta mikhuchiwarqayku.
Chaypacha Publioj tatan puñunanpi onqosqa kasharqa k'aja onqoywan, wijsa q'ewiywan ima. Pablotaj chay onqosqata waturikoj yaykorqa. Chantá Diosmanta mañakorqa, onqosqata makinwan llankhaykuspataj qhaliyacherqa.
Chayta Pablo ruwajtin, chay churupi waj onqosqakunapis payman jamorqanku, Pablotaj paykunatapis qhaliyachillarqataj.
Chayrayku chay runakuna jatunpaj qhawawarqayku. Barcopi ripunaykupajpis, tukuy imata churapullawarqaykutaj.
Kinsa killata chay churupi kasqaykumanta, Alejandriamanta jamoj barcopi riporqayku. Chay barcoqa Malta churullapitaj sayasqa chiri pasanankama, sutintaj Castorwan Poluxwan karqa.
Ñawpajta Siracusaman chayarqayku, chaypitaj kinsa p'unchayta karqayku.
Chaymanta mama qochaj kantullantapuni rispa, Regio llajtaman chayarqayku. Q'ayantintaj uramanta wayramusqanrayku iskay p'unchaypi Puteoliman chayarqayku.
Chaypeqa tarerqayku wawqe panakunata. Paykunataj mañawarqayku qanchis p'unchayta paykunawan karikunaykuta. Chay qhepatataj Roma llajtaman rerqayku.
Chantá Romapi wawqe panakunaqa chayman chayanaykuta yachaspa, ñanman taripaj llojsimorqanku Apio Forokama, wakintaj Kinsa Tabernas nisqakama. Chaypi Pabloqa wawqe panakunata rikuspa, Diosman pachis nerqa, kusiywantaj astawan kallpachakorqa.
Romaman chayasqaykutawantaj, kamachejkunaqa mana carcelmanchu Pablota wisq'acherqanku. Manchayqa waj wasipi sapanta kananta saqerqanku, uj soldadotawan payta qhawananpaj.
Kinsa p'unchayninman, Pablo wajyacherqa Romapi tiyakoj judío kurajkunata. Tantakamojtinkutaj, Pablo paykunata nerqa: Wawqekuna, noqa mana ima juchata ruwarqanichu llajta masinchejkunaj contranpi, nitaj ñawpa tatakunaj usunkutapis p'akerqanichu. Aswanpis wakinkuna mana imallamanta Jerusalenpi presochawarqanku. Jinaspataj, Romaj churasqan kamachejkunaj makinkuman jaywaykuwarqanku.
Chay kamachejkunaqa judío masinchejkunaj juchachawasqankumanta allintapuni tapuwarqanku. Chantá noqapi mana ima juchata wañuchinawankupaj jina tarispa, kacharipuwayta munarqanku.
Chay judiokunatajrí mana kacharinawankuta munarqankuchu. Chayrayku noqa mañakorqani Romapi kuraj kamachej César uyarinawanta. Chaywanpis mana llajta masiykunata ch'atayta munaspachu kaypi kashani.
Chayrayku noqa wajyacherqaykichej qankunata rikuyta munaspa, kay imakunamanta parlanaypaj: Noqaqa Israel ayllunchejpa suyakuyninrayku kay cadenawan watasqa kashani, nispa.
Chantá judío kurajkunaqa Pabloman kuticherqanku: Judeamanta mana ni ima cartata qanmanta willachispa apachimuwaykuchu, nitaj mayqen wawqepis jamunchu qanmanta ima mana allintapis willaj.
Chaywanpis, noqayku qanpa simiykimanta uyariyta munayku imatachus yuyasqaykita, imaraykuchus uyariyku ashkha runa chay Jesuspa yachachisqanta qhatejkunaj contranta tukuynejpi oqharikusqankuta, nispa.
Chaymanta Pablowan parlanankupaj judío kurajkuna uj p'unchayta ajllarqanku. Chaymantaj aswan ashkha runa jamorqanku, Pablo tiyakusharqa, chay wasiman. Chantá paqarinmantapacha ch'isiyanankama Pabloqa paykunaman Diospa kamachiyninmanta yachacherqa. Atisqantataj Jesusmanta yachacherqa imaynatachus Moisespa kamachisqanmanta qhelqasqapi, Diosmanta sut'inchajkunaj qhelqasqankupi ima Jesusmanta willasqanta.
Wakinkunaqa Pabloj yachachisqanta sumajta jap'ikorqanku, wakinkunataj chay yachachisqanta mana jap'ikorqankuchu.
Paykunapura mana uj yuyaylla kaspataj, chay judiokuna ripunankupaj wakichikorqanku. Pablorí paykunata nerqa: Santo Espiritoqa sut'inchaj Isaiasnejta ñawpa tatanchejkunaman nerqa:
Kay runakunaman rispa, willamuy: Qankuna uyarillankichej, manataj imachus kasqanta entiendenkichejchu. Qhawashaspapis, mana yachankichejchu imatachus rikusqaykichejta, nispa.
Kay runakuna rumi sonqo kanku. Ñak'ayllata uyarinku, ñawinkutataj wisq'anku. Sitajchus ñawinkuwan rikunkuman, ninrinkuwantaj uyarinkuman, chantá sonqonkuwantaj noqaman kutirikamuwankuman chayqa, noqa paykunata qhaliyachiyman, nispa.
Jinapi Pabloqa nillarqataj: Kunan qankuna kayta yachaychej: Dios imaynatachus runakunata qhespichinanmanta mana judío kajkunamanpis willakonqa, paykunataj uyarenqanku, nispa.
Pablo chayta nisqantawantaj, judiokunaqa riporqanku, paykunapura mayta churanakuspa.
Iskay watata Pablo Romapi tiyakorqa wasi jap'ikusqanpi, jinataj payta watukojkunata chayman wajyaj.
Ajinaqa Pablo mana manchachikuspa, Diospa kamachiyninmanta yachacherqa, Tukuyta Kamachej Jesucristomantawan, nitaj pipis payta jark'arqachu.