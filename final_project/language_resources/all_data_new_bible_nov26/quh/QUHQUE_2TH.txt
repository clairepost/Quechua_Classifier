Pablowan, Silvanowan, Timoteowan ima Tesalónica llajtapi kaj iglesiaman kay cartata apachimuyku, pikunachus Tata Diospata, chantá Tukuyta Kamachej Jesuspata kanku, chaykunaman.
Tata Diosninchejmanta, chantá Tukuyta Kamachej Jesucristonchejmantawan sonqo tiyaykuyninku, jinataj qhasilla k'acha yanapayninku ima qankunawan kachun.
Munasqa wawqe panakuna, qankunamanta Diosta pachis ninayku tiyan. Ajina kanan kashan, imaraykuchus Diospi astawan astawan atinikushankichej, jinallataj qankunapura astawan astawan munanakushankichej.
Chayrayku noqayku Diospa iglesiankunapi qankunamanta may kusisqa parlayku, imaraykuchus qankuna qhatiykachasqa, chantá ñak'arichisqa kashaspapis, mayta pacienciakorqankichej, jinataj Diospi atinikuspallapuni kashankichej.
Chay ñak'arisqaykichejqa yachayta qoshan Diospa juicion cheqan kasqanmanta, qankunataj Diospa kamachiyninman yaykunapaj jina kasqaykichejmanta ima. Chayrayku chay jinata ñak'arishankichej.
Diosqa cheqanta kajta ruwaj kasqanrayku, qhepanejman pikunachus qankunata ñak'arichejkunata jasut'enqa.
Ñak'arichisqa kashajtiykichej, Dios qankunata, chantá noqaykutapis samarichiwasunchej, maypachachus janaj pachamanta Tukuyta Kamachej Jesús atiyniyoj angelninkunawan rikhurimonqa, chaypacha.
Payqa Diosman mana kutirikojkunata, jinataj Tukuyta Kamachej Jesusmanta sumaj willayta mana jap'ikojkunata jasut'enqa.
Paykunataj wiñaypaj ñak'arichisqa kanqanku. Jinataj Tukuyta Kamachej Jesuspa ñawpaqenmanta, chantá jatun atiyninpa lliphipiyninmanta ima wijch'usqa kallanqankutaj.
Maypachachus Jesús kutimonqa chaypacha, ajllakusqankuna payta jatunchanqanku, paypi atinikojkunapis t'ukuspa yupaychanqanku. Qankunapis paykunawan khuska kallankichejtaj, imaraykuchus paymanta willasqaykuta jap'ikorqankichej.
Chayrayku Dioswan parlarikuspa, qankunarayku mañapushaykupuni, Diosninchejpa wajyasqan jina kawsanaykichejpaj yanapasunaykichejta. Mañapullaykutaj Diosqa atiyninwan allin kajta ruwayta munasqaykichejta junt'ananta, chantá paypi atikusqaykichejrayku imatachus ruwayta qallarisqaykichejta tukuychananta.
Ajinamanta Tukuyta Kamachej Jesucristoj sutin jatunchasqa kanqa, qankuna imaynatachus kawsasqaykichejnejta. Jinallataj paypis qankunata jatunchallasonqachejtaj. Chayqa ajina kanqa, Diosninchejpata, chantá Tukuyta Kamachej Jesucristonchejpata qhasilla k'acha yanapayninrayku.

Kunanqa, wawqe panakuna, Tukuyta Kamachej Jesucristonchej kutimunanmanta, chantá paywan tinkukuspa tantakunanchejmanta ima kayta tukuy sonqo niyku:
Ama askamalla umaykichejta muyuchichikuychejchu, nitaj manchariychejchu pikunachus Jesuspa kutimunan p'unchay qayllamunña nejkunawan. Ama nisqankuta uyariychejchu, ni mosqoypi jina rikuchiwarqayku nishajtinkupis, nillataj ima parlayrayku, nitaj ni ima cartarayku, noqaykumantapis kanman jina.
Ni imarayku piwanpis q'otiyachikuychejchu. Manaraj chay p'unchay chayamushajtin, ñawpajta runakunaqa Diospa contranpi sinch'ita oqharikonqanku. Jinallataj millay kajta ruwaj runa rikhurimonqa, pichus wiñay chinkayman rinanpaj churasqa kashan, chay.
Chay runaqa Diospa contranpi sayarenqa, jinataj imachus yupaychanaj contranpi ima. Chantá Diospa Templonman yaykuspa, chaypi tiyaykonqa, nenqataj pay Dios kasqanta.
Manachu yuyarikunkichej noqayku qankunawan kashaspa chaykunamanta willasusqaykichejta?
Yachallankichejtaj imachus payta jark'ashasqanta, mayk'ajchus rikhurimunan kanqa, chay p'unchayllapi rikhurimunanpaj.
Chay pakasqa millayta ruwananpaj wakichisqanqa ñapis puririshanña. Chaywanpis jark'asqallaraj kashan, imachus jark'ajta ñawpaqenmanta Dios orqhonankama.
Chaymanta qhepata millayta ruwaj runa rikhurimonqa. Tukuyta Kamachej Jesustajrí siminpa samayninwan payta wañuchenqa, jatun kayninpa k'anchayninwan kutimuspataj, chay runaj atiyninta chinkarparichenqa.
Millayta ruwaj chay runaqa Supay Satanaspa atiyninwan jamuspa, llullerionwan t'ukuna imakunata ruwanqa, ruwallanqataj runa mana jayk'aj rikusqanta ima.
Jinataj pay chinkayman rejkunata tukuy imaymanata ruwaspa, q'otiyanqa. Paykuna chinkayman rishanku, imaraykuchus cheqa kajta mana jap'ikorqankuchu nitaj munakorqankuchu, chaynejta qhespichisqa kanankupaj.
Chayrayku Dios paykunaman sinch'i pantachej atiyta kachamonqa, paykunatataj llulla kajta jap'ikonqanku.
Ajinamanta tukuyninku juchachasqa kanqanku, imaraykuchus cheqa kajta mana jap'ikorqankuchu, aswanpis millay kajta ruwaspa, misk'irichikorqanku.
Diospa munakusqan wawqe panakuna, noqayku qankunamanta Diosta pachis ninaykupuni tiyan. Diosqa qankunata qallariymantapacha ajllakusorqachej qhespichisqa kanaykichejpaj Santo Espíritu llimphuchasqannejta, chantá cheqa kajta jap'ikusqaykichejnejta ima.
Chaypajmin Dios wajyasorqachej Jesusmanta sumaj willayta willasqaykunejta, ajinamanta Tukuyta Kamachej Jesucristoj jatun kayninpa k'anchayninpi paywan khuska kanaykichejpaj.
Chayrayku, wawqe panakuna, sinch'ita sayaychej, jinataj noqayku kikin, chantá cartanejta imatachus yachachisqaykumanta sinch'ita ch'ipakuychej.
Kikin Tukuyta Kamachej Jesucristonchej, chantá Tata Diosninchej ima munakuwanchej, jinataj wiñaypaj sonqochawanchej, paykunamantataj allin kajta jap'ikunanchejta suyakushallanchejtaj.
Paykunamin sonqoykichejta oqharichunku, kallpachachunkutaj allin kajllatapuni ruwanaykichejpaj, chantá parlanaykichejpaj ima.

Kunanqa wawqe panakuna, Dioswan parlarikuspa, noqaykupaj mañaripuwayku Tukuyta Kamachej Jesuspa willachisqan tukuynejpi uyarisqa kananpaj, jatunchasqataj, imaynachus qankuna ukhupi karqa, ajinata.
Diosmanta mañapullawaykutaj, chay may sajra runakunamanta waqaychasqa kanaykupaj, imaraykuchus mana tukuychu Jesuspa willachisqanta jap'ikunku.
Tukuyta Kamachej Jesucristorí nisqanta junt'ajmin, paytaj kallpachasonqachej, mana allin kajmantataj waqaychasonqachej.
Noqaykoqa Tukuyta Kamachej Jesuspi atinikuspa suyayku kamachisqaykuman jina ruwashasqaykichejta, jinataj qhepamanpis ruwanallaykichejtapuni.
Chantá Tukuyta Kamachej Jesús qankunata yanapachun imaynatachus Dios munakun, ajinallatataj qankunapis wajkunata munakunaykichejpaj, chantapis ñak'ariykunapi Cristo jina pacienciakunaykichejpaj ima.
Wawqe panakuna, Tukuyta Kamachej Jesucristoj sutinpi kamachiyku t'aqakunaykichejta, pikunachus kawsanankupaj mana llank'ayta munaj wawqe panakunamanta. Paykuna mana yachachisqaykuman jina kawsayta munankuchu.
Qankunaqa yachankichej, noqayku jina imaynatachus kawsayta, imaraykuchus qankunawan kashaspa, mana qhellachu karqayku.
Noqayku mana jayk'ajpis pejpa mikhunanta qhasilla mikhorqaykuchu. Aswanpis jump'i suruyta tuta p'unchay llank'arqayku, ama ni mayqenniykichejpaj llasa q'epi jina kanaykupaj.
Noqayku atiykuman karqa kawsanaykupaj qankunamanta imatapis mañakuyta. Chaywanpis mana imatapis mañakorqaykuchu, imaraykuchus munarqayku ruwasqaykuwan yachachiyta qankunapis kikinta ruwanaykichejpaj.
Chayrayku qankunawan kashaspa, kayta kamacherqayku: Pichus kawsananpaj mana llank'ayta munajmanqa ama mikhunata qoychejchu, nispa.
Chaywanpis, noqayku uyariyku wakinkuna qankuna ukhupi mana allinta purishasqankuta, kawsanankupaj mana ni imata ruwayta munaspa, astawanpis wajkunaj kawsayninkuman sat'ikuspa.
Chay jina kajkunataqa kamachiyku, k'amiykutaj Tukuyta Kamachej Jesucristoj sutinpi, llank'aspa mikhunankupaj ganakunankuta.
Qankunatajrí wawqe panakuna, allin kajta ruwaspa ama sayk'uychejchu.
Jinallataj reparaychej Diosta qhatejkunamanta pichus kay cartapi nisqaykuta mana kasojta. Chantá paymanta karunchakuspa, ama paywan kawsakuychejchu, ajinamanta p'enqakunanpaj.
Chaywanpis, ama awqaykichejta jinachu qhawaychej, aswanpis Diosta qhatej masiykichejta jina k'amiychej.
Sonqo tiyaykuyta qoj Tukuyta Kamachej Jesús qankunaman sonqo tiyakuyta tukuy p'unchay qosuchun. Tukuyta Kamachej Jesustaj qankunawan kachun.
Noqa Pabloqa kikin makiywanpuni qhelqaspa, napaykuykichej, yachanaykichejpaj noqamantapuni kay carta kasqanta. Kay cartaqa noqaj ruwasqaypuni.
Tukuyta Kamachej Jesucristonchejpa qhasilla k'acha yanapaynin tukuy qankunawan kachun. Ajina kachun.