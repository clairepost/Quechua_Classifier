Noqa iglesiapi kuraj kaj jina kay cartata ajllasqa mamaman, chantá wawankunaman ima qhelqaspa apachini, pikunatachus cheqatapuni munakuni, chaykunaman. Mana noqallachu paykunata munakuni, manachayqa cheqa kajta tukuy jap'ikojkunapis munakullankutaj.
Qankunata munakuykichej, chay cheqa kaj willayrayku, mayqenchus sonqonchejpi kashan, wiñaypajtaj noqanchejwan kanqa, chayrayku.
Tata Diosmanta, paypa Churin Jesucristomantawan qhasilla k'acha yanapaynin, khuyakuynin, chantá sonqo tiyaykuynin ima qankunawan kachun. Ajina kachun, pikunachus cheqa kajman jina, munanakuspataj kawsakushankichej, chaykunawan.
Noqaqa maytapuni kusikorqani, wakin wawaykikuna cheqa kajman jina kawsashasqankuta yachaspa. Paykunaqa Tata Dios kamachiwasqanchejman jina kawsashanku.
Kunanqa wawqe panakuna, tukuy sonqo mañarikuykichej ujkuna ujkuna munanakuspa kawsakunata. Chayta nispa, mana mosoj kamachisqatachu qhelqamushani, manachayqa qallariymantapacha kamachisqaña karqa, chayta.
Pichus cheqatapuni Diosta munakojqa Diospa kamachisqanta kasuspa kawsan. Tata Diostaj ujkuna ujkuna munanakuspa kawsananchejta kamachiwarqanchej, imaynatachus qankuna qallariymantapacha uyarerqankichej, chaymanta.
Ashkha q'otiyajkuna tukuynejpi purishanku, paykunataj ninku Jesucristo mana runaman tukuspachu kay pachaman jamusqanta. Pichus ajinata nejqa llullamin, Cristoj contranpi sayarejtaj.
Qankunarí allinta qhawakuychej, Diospaj ruwasqaykichej ama qhasi kananpaj, aswanpis junt'asqa t'inkaykichejta jap'inaykichejpaj.
Pichus pantaykuspa, mana Cristoj yachachisqanpi sayanchu chayqa, Dios mana paywanchu kashan. Pichus Cristoj yachachisqanpi sayajrí Tata Dioswan, chantá Churinwan ima ujchasqa kashan.
Sichus pipis qankunaman jamuspa, mana kay jinatachu yachachinman chayqa, ama chay runata wasiykichejpi jap'ikuychejchu, nitaj napaykullaychejpischu.
Pichus chay runata: Walejta jamunki, nispa nejrí, mana allin kajta ruwasqanpi ruwaysikoj kashan.
Qankunaman imatachus ninayqa ashkharaj tiyan. Chaywanpis chaymanta cartallapi qhelqamuyta mana munanichu. Aswanpis noqa kikiy qankunata waturikuyta munani uyapura parlarikunanchejpaj. Chaypacha mayta kusikuspa, sonqo junt'asqa kasunchej.
Diospa ajllasqan ñañaykej wawankunapis napaykamusunku. Ajina kachun.