Kayqa Jesucristoj ñawpa tatankunaj mirayninmanta sutinkuna. Jesusqa Davidpa mirayninmanta karqa, Abrahampa mirayninmantawan.
Abrahamqa Isaacpa tatan karqa, Isaactaj Jacobpata. Jacobtaj Judajta, wawqenkunajtawan tatanku karqa.
Judaqa Farespata, Zerajtawan tatanku karqa, mamankutaj Tamar karqa. Farestaj Esronpata tatan karqa, Esrontaj Arampata.
Aramqa Aminadabpa tatan karqa, Aminadabtaj Nasonpata, Nasontaj Salmonpata.
Salmonqa Boozpa tatan karqa, mamantaj Rajab. Booztaj Obedpa tatan karqa, Obedpa mamantaj Rut, Obedtaj Yesejpata tatan karqa.
Yesetaj kuraj kamachej Davidpa tatan karqa. Kuraj kamachej Davidqa Salomonpa tatan karqa, Salomonpa mamantaj Betsabé karqa, pichus Uriaspa warmin karqa, chay.
Salomonqa Roboanpa tatan karqa, Roboantaj Abiaspata, Abiastaj Asajpata.
Asaqa Josafatpa tatan karqa, Josafattaj Joranpata, Jorantaj Uziaspata.
Uziasqa Yotanpa tatan karqa, Yotantaj Ajazpata, Ajaztaj Ezequiaspata tatan karqa.
Ezequiasqa Manasespa tatan karqa, Manasestaj Amonpata, Amontaj Josiaspata.
Josiasqa Jeconiaspa tatan karqa, wawqenkunajtawan, maypachachus israelitakuna Babiloniaman apasqa karqanku, chaypacha.
Israelitakuna Babiloniaman apasqa kasqankumantaña Jeconiasqa Salatielpa tatan karqa, Salatieltaj Zorobabelpata.
Zorobabelqa Abiudpa tatan karqa, Abiudtaj Eliaquinpata, Eliaquintaj Azorpa tatan karqa.
Azorqa Sadocpa tatan karqa, Sadoctaj Aquinpata, Aquintaj Eliudpata.
Eliudqa Eleazarpa tatan karqa, Eleazartaj Matanpata, Matantaj Jacobpata.
Jacobqa Josejpa tatan karqa, Josetaj Mariaj qosan karqa, Mariataj Jesuspa maman karqa, Jesustaj Diospa kachamusqan Cristo sutichasqa karqa.
Ajinaqa Abrahammanta Davidkama chunka tawayoj miraykuna karqa. Davidmantapacha israelitakuna Babiloniaman apachikusqankukama, chunka tawayoj miraykuna karqa. Chaymantataj Cristokama waj chunka tawayoj miraykuna kallarqataj.
Jesucristoj paqarikusqan kay jina karqa: María mamanqa mañaqasqa karqa Josewan casarakunanpaj. Chaywanpis manaraj khuska tiyakushajtinku, Mariaqa wijsallisqa rikhurerqa Santo Espíritoj atiyninwan.
María wijsallisqa kasqanta yachaspa, Joseqa cheqan runa kasqanrayku, María warminta pakayllamanta saqerpayayta munasharqa, mana p'enqaypi payta rikhurichinanrayku.
Joseqa Mariata saqerpayayta yuyashajtintaj, Diospa angelnin payman mosqoypi rikhurispa, nerqa: José, Davidpa ayllunmanta kaj, Mariawan casarakullay, amataj p'enqakuychu, imaraykuchus pay wijsallisqa kashan Santo Espíritoj atiyninnejta.
Mariaqa qhari wawayoj kanqa, chay wawatataj Jesús sutiwan sutichanki, imaraykuchus payqa ayllunta juchankumanta qhespichenqa, nispa nerqa chay angelqa.
Chay tukuy ima karqa, imaynatachus Dios ujnin sut'inchajninnejta sut'inchasqa, chayman jina junt'akunanpaj:
Qharej mana chayasqan uj sipas wijsallikonqa, uj qhari wawatataj paqarichikonqa. Chay wawata Emanuel sutiwan sutichanqanku. Chay suti niyta munan: Diosqa noqanchejwan, nispa.
José puñusqanmanta rijch'arispa, Diospa angelninpa kamachisqanman jina ruwarqa. Mariawan casarakuspataj, paywan khuska tiyakorqa.
Chaywanpis Joseqa María warminwan mana puñuykorqachu, María wawanta paqarichikunankama. Josetaj chay wawata Jesús sutiwan suticharqa.

Jesusqa Belén llajtapi paqarerqa, chaytaj Judea jap'iypi karqa, kuraj kamachej Herodes kamachisharqa, chaypacha. Jinapi inti llojsimuynejmanta yachaysapa runakuna Jerusalenman chayamorqanku.
Chantá tapurikorqanku: Maypitaj kashanman pichus judiokunaj kuraj kamachejnin kananpaj paqarikojri? Kayta niyku, imaraykuchus inti llojsimuynejpi ch'askanta rikorqayku. Chayrayku payta yupaychaj jamuyku, nispa.
Kuraj kamachej Herodesrí chayta uyarispa, mancharikorqa, jinallataj Jerusalenpi tukuy kajkunapis.
Jinapi Herodesqa kuraj sacerdotekunata, Diospa kamachisqanmanta yachachejkunatawan wajyachispa, taporqa: Maypitaj Cristo paqarikunan karqari? nispa.
Paykunataj kuticherqanku: Belenpi, Judea jap'iypi, imaraykuchus Diosmanta sut'inchaj kay jinata qhelqarqa:
Qanrí Belén, Judá jap'iypi kaj, Judapi kaj llajtakuna ukhupi aswan uyarisqa kanki, imaraykuchus qanmanta uj kamachej llojsenqa, paytaj Israel aylluyta michenqa, nispa.
Chantá Herodesqa pakayllamanta yachaysapa runakunata wajyaspa, aswan allinta taporqa mayk'ajpunichus chay ch'aska paykunaman rikhurisqanta.
Chaymantataj paykunata Belenman kacharqa: Jaqayman riychej, allintataj chay wawamanta yachamuychej. Wawata tarispataj, willawankichej, noqapis payta yupaychamunaypaj, nispa.
Chay yachaysapa runakunaqa kuraj kamachejpa nisqanta uyariytawan, kachaykukorqanku. Jinallapi inti llojsimuynejpi rikhurimoj ch'askaqa ñawpaqenkuta Belennejman purirerqa. Chantá, wawa maypichus kasharqa, chaynejpi sayaykorqa.
Yachaysapa runakunaqa chay ch'askata rikuspa, maytapuni kusikorqanku.
Wasiman yaykuspataj, wawata, María mamantawan rikorqanku, qonqoriykukuspataj, wawata yupaycharqanku. Chantá, q'epinkumanta imatachus apamusqankuta orqhospa qorita, inciensota, mirratawan ima jaywarqanku.
Chay yachaysapa runakuna ripunankupaj wakichikushajtinku, Diosqa mosqoypi paykunata nerqa ama Herodesman kutinankuta. Chayrayku waj ñannejta llajtankuman kutiporqanku.
Yachaysapa runakuna ripusqankumantaña, Diospa angelnenqa Joseman mosqoypi rikhurispa, nerqa: Sayariy, wawata, mamantawan pusariykukuspa, Egipto suyuman ayqey. Chaypitaj qhepakunki, noqa ujtawan willasunaykama, imaraykuchus Herodesqa wawata wañuchinanpaj mask'anqa, nispa.
Jinallapi José jatariytawankama, wawanta, warmintawan tutapacha pusariykukuspa, Egiptoman riporqa.
Chantá paykuna chaypi qhepakorqanku Herodes wañunankama. Ajinata Tukuyta Kamachej Dios sut'inchajninnejta imatachus nisqan junt'akorqa: Churiyta Egiptomanta jampunanpaj wajyarqani, nispa.
Herodesqa yachaysapa runakuna payta ch'awkiyasqankuta yachaspa, maytapuni phiñakorqa. Chantá, ch'aska rikhurimusqanmanta yachajkuna willasqankuman jina, Herodesqa soldadonkunata kamacherqa Belén llajtapi, muyuyninpi ima tukuy qhari wawakunata wañurachinankuta iskay watayojmanta uraman.
Ajinamanta Diosmanta ñawpa sut'inchaj Jeremiaspa qhelqasqan junt'akorqa:
Ramá llajtapi uj qhapariy uyarikun, jatun waqay, jik'uytaj. Raquelqa wawankunamanta waqashan, manataj sonqochasqa kayta munanchu, imaraykuchus wawankunaqa wañuchisqaña, nispa.
Aswan qhepaman Herodes wañusqanmantaña, Diospa angelnin Egiptopi mosqoypi Joseman watej rikhurerqa. Paytaj nerqa:
Sayariy, wawata, mamantawan pusariykukuspa, Israel suyuman kutipuy, imaraykuchus wawata wañuchiyta munajkunaqa ñapis wañunkuña, nispa.
Chaymantá José jatariytawan, wawanta, warmintawan pusariykukuspa, Israel suyuman kutiporqa.
Chaywanpis pay uyarerqa Judeapi Arquelao kamachishasqanta tatan Herodespa cuentanmanta. Chayrayku chayman riyta manchachikorqa. Jinapi Dios mosqoypi willasqanrayku, Joseqa Galilea jap'iyman rerqa.
Nazaret llajtaman chayaspataj, chaypi tiyakorqa. Ajinapi imatachus Diosmanta ñawpaj sut'inchajkunaj nisqanku junt'akorqa: Pay Nazaret llajtayoj nisqa kanqa, nispa.

Chaymanta unaynejman Bautizaj Juan rikhurimuspa, Judeaj ch'innejpi qhespichejmanta willarayta qallarerqa.
Paytaj nerqa: Diosman kutirikuychej, imaraykuchus janaj pachamanta Dios kay pachapi kamachinanpaj wakichisqaña kashan, nispa.
Diosmanta ñawpa sut'inchaj Isaías kay Juanmanta ajinata nisqa: Ch'innejpi uj runaj qhaparisqan uyarikun: Tata Diospaj ñanta pichaychej, purinantataj cheqanyachiychej, nispa.
Juanqa camello millmamanta ruwasqa p'achawan p'achallisqa karqa, qara chumpiwantaj chumpiykusqa. Paytaj phinki phinkikunata, lachiwana misk'itawan ima mikhoj.
Qhespichejmanta Juan willarajtin, ashkha runa payta uyarej jamoj kanku Jerusalenmanta, Judeamanta, tukuy Jordán mayoj muyuyninmanta ima.
Chay runakunataj juchankuta rimarejtinku, Juanqa Jordán mayupi paykunata bautizaj.
Ashkha fariseokuna, saduceokunawan ima Juan bautizasqanta rikoj jamullarqankutaj. Juantajrí paykunata rikuspa, nerqa: Katarikunaj miraynin, pitaj nisorqachej Diospa jamoj, k'araj phiñakuyninmanta ayqenaykichejtari?
Allinta puriychej ari. Ajinata juchallisqaykichejmanta Diosman kutirikusqaykichejta sut'ita rikuchinkichej.
Amataj niychejchu: Noqaykoqa qhespichisqa kasqayku Abrahampa miraynin kasqaykurayku, nispa. Noqa sut'ita niykichej: Diosqa kay rumikunamantapis Abrahampaj wawakunata rikhurichiyta atinman.
Jachaqa ñapis wakichisqaña kashan sach'akunata saphinmanta k'utunanpaj. Chayrayku mana allinta poqoj tukuy sach'akunaqa k'utusqa kanqanku, ninamantaj enqhaykusqa.
Noqaqa yakuwan bautizaykichej, Diosman kutirikusqaykichejmanta yachayta qospa. Qhepayta jamojrí noqamanta aswan atiyniyoj, noqataj mana paypa wata runan kanaypaj jinallapischu kani. Payqa Santo Espirituwan, ninawan ima bautizasonqachej.
Jorcapis makinpiña kashan, erapi trigota wayrachinanpaj. Chantá pirwaman trigota jallch'anqa, pajatatajrí mana thasnukoj ninaman enqhaykonqa. Ajinata nispa, Juanqa runakunaman willararqa.
Chantá Jesús Galileamanta Jordán mayuman rerqa, Juanwan bautizachikoj.
Juantajrí ni imarayku Jesusta bautizayta munaspa, nerqa: Noqachá qanwan bautizachikunay kanman. Imaraykutaj qan noqawan bautizachikoj jamunkiri? nispa.
Jesustajrí kuticherqa: Saqeway kunan bautizachikojta, imaraykuchus ajinata Diospa tukuy kamachisqanta junt'asunchej, nispa. Chantá Juanqa Jesusta bautizarqa.
Jesús bautizachikuytawan yakumanta llojsishajtin, janajqa kicharikorqa. Jesustaj Diospa Espiritunta urpi jina paypa patanman urayk'amushajta rikorqa.
Jinallapitaj janaj pachamanta Dios nimorqa: Qanmin munasqa Churiy kanki, qanwantaj sonqo junt'asqa kani, nispa.

Chaymanta Santo Espiritoqa Jesusta ch'innejman pusarqa, chaypi Kuraj Supay atispaqa Jesusta juchallichinanpaj.
Chaypitaj Jesusqa tawa chunka p'unchayta, tawa chunka tutatawan mana mikhusqa kaspa, sinch'ita yarqhachikorqa.
Chaypacha Kuraj Supayqa Jesusta juchallichiyta munaspa qayllaykorqa, nerqataj: Sichus Diospa Churin kanki chayqa, kay rumikunata t'antaman tukunankuta niy, nispa.
Jesustajrí kuticherqa: Diospa Qhelqachisqanpi nin: Mana mikhunallawanchu runaqa kawsan, aswanpis Diospa tukuy nisqanwan kawsan, nispa.
Chaymanta, Kuraj Supayqa Diospaj t'aqasqa Jerusalén llajtamanñataj Jesusta pusarqa, Templo patapi sayaykuchispataj, nerqa:
Diospa Churinchus kanki chayqa, kay patamantapacha uraman wijch'uykukuy, imaraykuchus Diospa Qhelqachisqanpi nin: Diosqa angelninkunata kachamonqa waqaychasunankupaj. Makinkupi jap'isonqanku, ama ima rumipipis chakiykita takakunaykipaj, nispa.
Jesustajrí kuticherqa: Mana, imaraykuchus Diospa Qhelqachisqanpi nillantaj: Ama imatapis ruwankichu Tukuyta Kamachej Diosniyki atiyniyojchus manachus kasqanta yachariyta munaspa, nispa.
Chantá Kuraj Supayqa jatun orqo patamanñataj Jesusta pusaspa, uj ñawi ch'irmiypi kay pachapi tukuy suyuta, qhapaj kapuyninkutawan ima rikucherqa.
Jesustataj nerqa: Noqa kay tukuy imata qosqayki, sichus qan qonqoriykukuspa, yupaychawanki chayqa, nispa.
Jesustajrí kuticherqa: Riy kaymanta, Supay Satanás, imaraykuchus Diospa Qhelqachisqanpi nin: Tukuyta Kamachej Diosniykita yupaychanki, paypa munaynillantataj ruwanki, nispa.
Chantá Kuraj Supay riporqa, angelkunataj jamuspa, Jesusta yanaparqanku.
Jesusqa Bautizaj Juan preso kasqanta uyarispa, Galileaman kutirerqa.
Nazaret llajtata saqespa, Cafarnaunman tiyakoj riporqa. Chay llajtaqa Galilea qocha kantupi karqa, Zabulón, Neftalí ima, chay jap'iypi.
Ajinata pay junt'arqa imatachus Diosmanta ñawpa sut'inchaj Isaías nisqa, chayta:
Kayta nini Zabulonpa jallp'anpi, Neftalijpa jallp'anpi tiyakojkunapaj, mama qocha qayllapi, chantá Jordán mayoj chimpanpi kajkunapaj, pikunachus mana judío kajkunaj tiyakusqanku Galileapi tiyakunku, chaykunapaj:
Laqhapi tiyakoj runakuna uj jatun k'anchayta rikonqanku. Wañuy llanthu cheqapi tiyakojkunamanpis uj k'anchay lliphipimonqa, nispa.
Chaymantapacha Jesús kay jinata tukuyman willarayta qallarerqa: Diosman kutirikuychej, imaraykuchus janaj pachamanta Dios kay pachapi kamachinanpaj wakichisqaña kashan, nispa.
Uj p'unchay Jesusqa Galilea qocha kantunta rishaspa, iskay wawqekunata rikorqa. Ujnin Simón karqa, Pedro sutiyoj, ujnintaj Andrés. Paykunaqa challwa jap'ina ch'ipata mama qochaman wijch'uykusharqanku challwiri kasqankurayku.
Jesustajrí paykunata nerqa: Jaku noqawan, yachachisqay kanaykichejpaj. Challwata jap'inaykichejtaqa, noqa yachachisqaykichej runakunata mask'ayta qhatinawankupaj, nispa.
Paykunataj chay kikinpi challwa jap'ina ch'ipankuta saqerparispa, Jesuswan rerqanku.
Astawan ñawpajman rispaqa, Jesús iskay wawqekunatawan rikullarqataj: Santiagota, Juantawan. Paykunaqa Zebedeoj churinkuna karqanku, jinataj uj botepi Zebedeo tatankuwan kasharqanku, challwa jap'ina ch'ipankuta t'irispa. Jesusqa paykunatapis wajyallarqataj yachachisqankuna kanankupaj.
Chay kikinpitaj paykunapis boteta, tatankutawan saqerpayaspa, Jesuswan rillarqankutaj.
Jesús tukuynin Galilea jap'iyta muyumorqa, sapa llajtapitaj tantakunanku wasikunapi Diosmanta sumaj willayta willararqa. Jinallataj chay llajtakunapi tiyakojkunata tukuy imaymana onqoykunamanta, nanaykunamantawan qhaliyacherqa.
Jinapi tukuy Siria cheqanejpipis Jesús atiyniyoj kasqanmanta uyarerqanku. Chayrayku chay mana judío kajkunapis Jesusman aparqanku, pikunachus tukuy imaymana onqoykunawan, ñak'ariykunawan, nanaykunawan ima kajkunata. Apallarqankutaj supayniyojkunata, t'uku onqoyniyojkunata, suchukunata ima. Jesustaj paykunata qhaliyacherqa.
Chaypacha ashkha runa Jesuspa qhepanta risharqanku Galileamanta, Decapolismanta, Jerusalenmanta, Judeamanta, Jordán mayoj chimpanmanta ima.

Uj p'unchay Jesús ashkha runata jamushajta rikuspa, uj orqoman wicharerqa. Chaypi tiyakushajtintaj, yachachisqankuna payman qayllaykorqanku.
Chantá Jesús kay jinata yachachiyta qallarerqa:
Kusikuyniyojmin kanku wajcha sonqoyoj kasqankuta reparakojkunaqa, imaraykuchus janaj pachamanta Diospa kamachiyninpi kanqanku.
Kusikuyniyojmin kanku kunan waqajkunaqa, imaraykuchus Diosmin paykunata sonqochanqa.
Kusikuyniyojmin kanku llamp'u sonqoyojkunaqa, imaraykuchus Dios kay pachata chayaqeta jina paykunaman qonqa.
Kusikuyniyojmin kanku cheqan kawsaymanta yarqhachikojkunaqa, ch'akichikojkunapis, imaraykuchus Dios paykunata sajsachenqa.
Kusikuyniyojmin kanku khuyakojkunapis, imaraykuchus Dios paykunamanta khuyakullanqataj.
Kusikuyniyojmin kanku llimphu sonqoyojkunaqa, imaraykuchus paykuna Diosta rikonqanku.
Kusikuyniyojmin kanku pikunachus tukuypaj allinpi kawsakuyta mask'ajkunaqa, imaraykuchus paykunaqa Diospa churinkuna sutichasqa kanqanku.
Kusikuyniyojmin kanku pikunachus cheqan kajta ruwasqankurayku, qhatiykachasqa kajkunaqa, imaraykuchus janaj pachamanta Diospa kamachiyninman yaykonqanku.
Qankunapis kusikuyniyojmin kankichej, runakuna noqarayku qankunapaj rimajtinku, chejnispa ñak'arichisojtiykichej, llullakuspa contraykichejpi imaymanata nejtinku ima.
Chaypacha kusikuychej, jinallataj sonqo junt'asqa kaychej, imaraykuchus janaj pachapi t'inkaykichejqa ashkhamin. Ajinallatataj runakunaqa Diosmanta ñawpa sut'inchajkunata chejnispa qhatiykacharqanku.
Runakuna ukhupi qankunaqa kachi jina kankichej. Chaywanpis, sichus kachi q'aymayanman chayqa, imaynatataj q'araman watej kutinmanri? Mana imapaj walejñachu, manachayqa jawaman wijch'unallapajña, runa sarunanpaj.
Jinallataj qankunaqa runakunapaj k'anchay jina kankichej. Orqo patapi llajtaqa mana pakasqa kayta atinchu, icharí?
Nillataj pipis lamparata jap'ichispa wich'iwan k'umpuykunchu. Manachayqa lamparata jap'ichispa, pataman churan, wasipi tukuy kajkunata k'anchananpaj.
Ajinallatataj, k'anchayniykichejqa runakunaj ñawpaqenpi k'anchachun. Ajinamanta paykuna allin ruwasqaykichejta rikuspa, janaj pachapi kashaj Tata Diosniykichejta jatunchanqanku.
Ama yuyaychejchu noqaqa Diospa kamachisqanta, chayrí, Diosmanta sut'inchajkunaj yachachisqankuta ima chinkachej jamusqayta. Mana chaykunata chinkachejchu jamuni, aswanpis junt'aj jamuni.
Chayrayku sut'ita niykichej: Janajpis, kay pachapis kanankamaqa, Diospa kamachisqanmanta mana uj simillapis chinkachisqachu kanqa, aswanpis tukuynin junt'akonqa.
Sichus pipis kay kamachisqakunamanta aswan juch'uy kajllatapis p'akinman, jinallataj wajkunamanpis p'akiyta yachachinman chayqa, janaj pachamanta Dios kay pachapi kamachishajtin chay runaqa pisipaj qhawasqa kanqa. Ajinallatataj sichus pipis Diospa kamachisqanta junt'anqa, jinallataj wajkunamanpis junt'ayta yachachenqa chayqa, chaymá sumaj jatunpaj qhawasqa kanqa janaj pachamanta Dios kay pachapi kamachishajtin.
Chayrayku qankunata niykichej: Qankuna yuyankichej Diospa kamachisqanmanta yachachejkuna, fariseokunawan ima, cheqan runa kasqankuta. Manachus qankuna paykunamanta aswan cheqan kawsayniyoj kankichej chayrí, janaj pachamanta Diospa kay pachapi kamachiyninman mana yaykunkichejchu.
Qankuna uyarerqankichej ñawpa tataykichejkunaman imachus kamachisqa kasqanta: Ama runa masiykita wañuchinkichu. Pillapis runata wañuchejqa juiciopi juchachasqa kanqa, nispa.
Noqatajrí niykichej: Sichus pipis wawqenpaj phiñakun chayqa, juiciopi juchachasqa kanqa. Pichus wawqenta wampu nejpis Jatun Juntapi juchachasqallataj kanqa. Chantá, sichus pipis wawqenta maldicinman chayqa, lawrashaj nina qochaman wijch'uykusqa kananpaj jina kanqa.
Chayrayku, Diosman jaywanaykita apashaspaqa, sichus wawqeyki qanpaj phiñasqa kasqanta yuyarikuwaj chayqa,
altarpa ñawpaqenpi jaywanaykita saqey. Chantá wawqeykiwanraj ñawpajta allinyakamuy. Chaymantaraj kutimuspa, apamusqaykita Diosman jaywayta atinki.
Sichus piwanpis phiñanakuytawan quejaman rishanki chayqa, paywan allinyakapuy. Manachayqa awqayki juezman apasonqa, jueztaj carcelta qhawajwan jap'ichisonqa, carcelman wisq'achisunanpaj.
Kayta sut'itapuni niyki: Mana carcelmanta llojsinkichu, tukuy manuykita paganaykikama, nispa.
Qankuna uyarerqankichej imachus kamachisqa kasqanta: Ama qhenchachakunkichu khuchichakuspa, nispa.
Noqatajrí niykichej: Sichus pipis uj warmita qhawaspa paywan puñuykunanpaj munapayan chayqa, ñapis paywan sonqonpi khuchichakunña, nispa.
Chayrayku paña ñawiyki juchallichisojtenqa, orqhorparispa karunejman wijch'uy, imaraykuchus aswan allin kanman uj ñawillayki chinkanan, tukuy ukhuyki lawrashaj nina qochaman wijch'uykusqa kananmantaqa.
Ajinallatataj paña makiyki juchallichisojtenqa, khuchuspa karunejman wijch'uy. Aswan allin kanman uj makillayki chinkanan, tukuy ukhuyki lawrashaj nina qochaman wijch'uykusqa kananmantaqa.
Ajinallatataj ñawpajta kamachisqa karqa: Pillapis warminmanta t'aqakojqa t'aqanakuy papelta qopuchun, nispa.
Noqatajrí niykichej: Sichus pipis warminmanta t'aqakun, warmin mana wajwan wasanchaspa khuchichakojtillan chayqa, warminta khuchichakuspa juchallinanpaj tanqaykun. Jinallataj chay warmiwan casarakojpis khuchichakullantaj.
Uyarillarqankichejtaj ñawpa tatakunaman nisqa kasqanta: Ama qhasita tilunkichu, manachayqa imatachus Diospa ñawpaqenpi tilusqaykita junt'anki, nispa.
Noqatajrí niykichej: Amapuni tilunkichejchu janaj pacharayku, imaraykuchus chayqa Diospa kamachinan tiyana.
Nitaj kay pacharaykupis tilunkichejchu, imaraykuchus kay pachaqa Diospa chakinpa sarunanmin. Nillataj Jerusalenraykupis tilunkichejchu, imaraykuchus chayqa may jatunchasqa Kuraj Kamachejpa llajtanmin.
Amallataj umaykichejrayku tilunkichejchu, imaraykuchus mana uj chujchallatapis yurajyachiyta nitaj yanayachiyta atinkichejchu.
Chayrayku qankuna kay jinallata parlankichej: Maypachachus arí, nispa ninkichej chaypachaqa, ajina kachun. Maypachachus mana, nispa ninkichej chaypacharí, ajinallataj kachun. Chaymanta astawan parlanaqa sajraj yuyaychasqanmin.
Kay ñawpa kamachisqatapis uyarillarqankichejtaj: Pichus runa masinpa ñawinta suruchejqa, paypa ñawintapis suruchillanqankutaj. Jinallataj pichus wajpa kirunta p'akejpis, paypa kiruntapis p'akillanqankutaj, nispa.
Noqatajrí niykichej: Sichus pipis mana allinta ruwasunkichej chayqa, ama pagachikuychejchu. Pillapis uyaykipi laq'asojtenqa, uj lado uyaykitawan rikuchiy.
Chayrí sichus pipis quejaspa camisaykita qhechusuyta munan chayqa, qhatakunaykitapis jaywallaytaj.
Chantá, sichus uj soldado q'epinta uj kilometrota qanwan q'epichiyta munan chayqa, uj jinatawan apapuy.
Pipis imata mañakusojtenqa, qoriy. Jinallataj: Manuriway, nispa nisunkiman chayqa, manuriy.
Uyarerqankichej kamachisqa kasqanta: Runa masiykita munakunki, awqaykitataj chejninki, nispa.
Noqatajrí niykichej: Awqaykichejkunata munakuychej, jinallataj qankunata qhatiykachasojkunapaj Diosmanta mañapuychej.
Ajinamanta, janaj pachapi kashaj Tata Diosniykichejpa wawankuna kasqaykichejmanta yachayta qoshankichej. Payqa millayta ruwaj runakunapaj, k'acha runakunapajpis intinta llojsichimun. Jinallataj tukuypaj parachimun, cheqanta ruwajkunapaj, mana cheqanta ruwajkunapajpis.
Sichus qankunata munakojkunallata munakunkichej chayqa, pitaj chaymanta t'inkata qosonqachejri? Manachu juchasapapaj qhawasqa impuesto cobrajkunapis kikillantataj ruwanku?
Sitajchus qankuna wawqeykichejkunallata napaykunkichej chayqa, ujkunamanta imatataj aswan allinta ruwashankichejri? Manachu Diosman mana kutirikojkuna kikillantataj ruwanku?
Janaj pachapi kashaj Tata Diosniykichejqa cheqan munakuyniyoj. Chayrayku qankunapis ajinallataj kaychej. Ajinata nispa Jesús yachacherqa.

Jesús yachachillarqataj: Ima allinta ruwaspaqa, ama runakunaj rikunantachu ruwaychej, paykuna jatunchasunaykichejpaj. Ajinata ruwajtiykichejqa, janaj pachapi kashaj Tata Diosniykichejqa mana ima t'inkatapis qosonqachejchu.
Chayrayku qolqeta wajchakunaman qospaqa, ama tukuyman willaychejchu, imaynatachus puraj uya runakuna ruwanku tantakuna wasikunapi, callekunapi ima, ajinata. Paykunaqa runakunawan allinpaj qhawasqa kanallankupaj chayta ruwanku. Noqatajrí kayta sut'ita niykichej: Paykuna ajinata ruwaspa, chayllata t'inkata jina jap'enqanku.
Chayrayku wajchakunaman imatapis qonkichej chayqa, aswan munasqa kawsaqeykichejpis ama yachachunchu imatachus ruwasqaykichejta.
Ajinaqa mana pejpa yachasqanta wajchakunata khuyaychej. Chantá, pakaypi khuyasqaykichejta rikoj Tata Diosniykichej tukuypa ñawpaqenpi t'inkachisonqachej.
Dioswan parlarikuspaqa, ama puraj uya jina kaychejchu. Paykunaqa sayaykukuspa, Dioswan parlarikunku tantakuna wasikunapi, plazaj esquinankunapi ima, runakunawan rikuchikunankupaj. Noqarí kayta sut'ita niykichej: Ajinata ruwaspa, paykuna chayllata t'inkata jina jap'enqanku.
Qankunarí Tata Diosniykichejwan parlarikunaykichejpajqa, cuartoykichejman yaykuspa punkuta wisq'aychej, chaypitaj pakaypi Tata Diosniykichejwan parlarikuychej. Chantá pakaypi parlarikusqaykichejta uyarej Tata Diosniykichejqa tukuypa ñawpaqenpi t'inkachisonqachej.
Dioswan parlarikuspaqa, ama kutipakuspa ashkhata parlaychejchu, Diosta mana rejsejkuna jinaqa. Paykunaqa ashkhata parlasqankurayku Dioswan uyarichikunankuta yuyanku.
Qankunarí ama paykuna jina kaychejchu, imaraykuchus Tataykichejqa yachanña imatachus pisichikushasqaykichejta, manaraj paymanta mañakushajtiykichej.
Chayrayku qankuna kay jinata Dioswan parlarikunkichej: Janaj pachapi kaj Tatayku, sutiyki jatunchasqa kachun.
Jamuspa noqaykuta kamachiyta qallariy, munayniykitaj kay pachapi ruwasqa kachun, imaynachus janaj pachapi ruwakun, ajinallatataj.
Sapa p'unchay imatachus mikhunaykuta qowayku, ari.
Juchaykutapis pampachapuwayku, imaynatachus pipis mana allinta ruwawajtiyku, noqaykupis juchankuta pampachayku, ajinata.
Chantá juchallinaman tanqasqa kashajtiyku, ama kasojta saqewaykuchu, manachayqa jark'awayku Supayta kasunaykumanta. Kayta mañarikuyku, imaraykuchus qanmin Tukuyta Kamachej kanki, tukuy atiyniyojtaj, tukuypaj jatunchasqataj wiñay wiñaynintinpaj. Ajina kachun, nispa.
Sichus qankuna contraykichejpi mana allin ruwasqankuta pampachankichej chayqa, janaj pachapi kaj Tataykichejpis juchallisqaykichejta pampachallanqataj.
Chaywanpis sichus runakuna contraykichejpi mana allin ruwasqankutapis mana pampachankichej chayqa, Tata Diosniykichejpis manallataj juchallisqaykichejta pampachanqachu.
Ayunaspaqa, ama llakiy uyalla kaychejchu, puraj uya runakuna jina. Paykuna uyankuta uj jinayachinku, runakuna ayunasqankumanta mayta parlanankupaj. Noqatajrí sut'ita niykichej: Ajinata ruwaspa, paykuna chayllata t'inkata jina jap'enqanku.
Qankunarí, ayunaspaqa umaykichejta ñajch'akuychej, uyaykichejtapis mayllakuspa sumajta allinchakuychej.
Ama runakuna ayunasqaykichejta yachachunkuchu, manachayqa pakaypi kaj Tata Diosnillaykichej yachachun. Jinapitaj pakaypi rikoj Tata Diosniykichejqa runaj ñawpaqenpi t'inkachisonqachej.
Ama kay pachapi qhapajyayta munaspa, ashkha imata tantaychejchu. Kaypeqa thuta k'utun, tukuy imapis ismurparin, jinallataj suwakunapis wasiman yaykuykuspa, suwakapullankutaj.
Aswanpis, qankunaqa kapuyniykichejta janaj pachapi tantaychej. Chaypeqa mana thutapis k'utunchu, nitaj ismuypis tukuchinchu. Nillataj suwakunapis suwakapunankupaj yaykuyta atinkuchu.
Maypichá kapuyniykichej kashan, chayllapitaj sonqoykichejpis kanqa.
Ñawiykeqa ukhuykipaj k'anchay jina. Ñawiyki allin kajtenqa, tukuy ukhuykipis k'anchayniyoj kanqa.
Ñawiyki mana allin kajtinrí, tukuy ukhuyki laqhapi kanqa. Qanpi kashaj k'anchaytajchus laqhayapunman chayqa, imayna laqhapunichus kanman chay laqhaqa.
Mana pipis iskay patronkunaj kamachiyninpi ujllapi kayta atinchu, imaraykuchus ujninta chejnenqa, ujnintataj munakonqa. Chayrí, ujnin patronman k'askakonqa, ujnintataj qhesachanqa. Manallataj qankunapis ujllapi qolqetawan, Diostawan aswanpaj qhawayta atinkichejchu.
Chayrayku niykichej: Ama phutikuychejchu kawsayniykichejmanta, imatachus mikhunaykichejmanta, ujyanaykichejmanta ima. Amallataj phutikuychejchu imawanchus p'achallikunaykichejmantapis. Kawsashaspa imaynatachus purinanchejta aswanpaj qhawana tiyan, imatachus mikhunanchejmanta, imawanchus p'achallikunanchejmanta nisqaqa.
Qhawariychej phawaj p'isqokunata. Paykuna mana tarpunkuchu, nitaj ruthunkuchu, nillataj mikhuna jallch'ananku kanchu. Chaywanpis janaj pachapi kaj Tata Diosniykichejqa paykunata mikhuchin. Manachu qankuna p'isqokunamanta nisqa Tataykichejpaj aswan munasqa kankichej?
Mayqentaj qankunamanta anchata phutikuspa, khuskan metrota jina sayayninman yapanmanri?
Imaraykutaj p'achamanta llakikunkichejri? Qhawariychej campopi imaynatachus t'ika wiñasqankuta. Chaykuna mana llank'ankuchu, nitaj phushkankuchu.
Chaywanpis, ñawpa kuraj kamachej Salomonqa may qhapaj kaspapis, manapuni chay t'ika jinallapis munayta p'achallikorqachu.
Dios campopi qhorata chay jina munayta p'achallichin, mayqenchus kunan wiñan, q'ayataj ninapi ruphachisqa kanqa, chayta. Jina chayqa, manachu pay qankunatapis aswan sumajta p'achallichisonqachej? Qankunarí imaraykutaj mana tukuy sonqochu Diospi atinikunkichej?
Chayrayku, ama phutikuychejchu: Imatataj mikhusun? Imatataj ujyasun? Chayrí imawantaj p'achallikusunri? nispa.
Diosman mana kutirikoj runakunamin chaymanta phutikunku. Qankunarí janaj pachapi kaj Tata Diosniyoj kankichej, paytaj yachanña imamantachus pisichikushasqaykichejta.
Aswanpis qankunaqa Dios kuraj kamachejniykichej kananta tukuy sonqo munaychej, chayman jina cheqan kawsaytapis ñawpajta mask'aychej, jinapitaj Diosqa chay waj imakunata yapata jina qosonqachej.
Chayrayku q'aya imachus kananmanta ama phutikuychejchu, imaraykuchus q'aya p'unchay chayamojtenqa, chaypachalla chaymanta phutikuyta atinki. Sapa p'unchaypa llakiynenqa chay p'unchayllapaj kachun.

Ama pitapis juchachaychejchu, ama juchachasqa kanaykichejpaj.
Imaynatachus wajkunata juchachankichej, ajinallatataj Diospis qankunata juchachasonqachej. Imayna sonqowanchus wajkunata qhawankichej, chay jinallatataj Dios qankunata qhawasonqachej.
Imaraykutaj wawqeykej ñawinpi q'opata qhawanki, qanpa ñawiykipitaj kurkuta mana reparankichuri?
Qanpa ñawiykipi chhikan kurku kashajtin, imaynatataj wawqeykita niwaj: Wawqey, ñawiykimanta chay q'opata orqhojta saqeway, nispa, qanpa ñawiykipi kurku kashajtinri?
Puraj uya, ñawiykimantaraj ñawpajta chay kurkuta orqhokuy. Chantá allinta qhawaspa, wawqeykej ñawinmanta q'opata orqhoyta atinki.
Diospaj t'aqasqa kajtaqa ama alqokunaman qaraykuychejchu. Pajtataj kutirimuspa qhanisunkichejman. Nillataj khuchikunamanpis perla walqaykichejkunata wijch'uychejchu, imaraykuchus khuchikunaqa walqakunata sarurallankuman.
Diosmanta mañakuychej, qosonqachejtaj. Dios kutichisunanta mask'aychej, tarinkichejtaj. Punkutapis takallaychejpuni, Diostaj kicharimusonqachej.
Pichus Diosmanta mañakojqa jap'in, mask'ajtaj tarin, punkuta takajpajpis Dios punkuta kicharin.
Qankunamanta mayqentaj, wawaykichej t'antata mañakojtin, rumita jaywawajchej?
Chayrí wawaykichej challwata mañakojtin, kataritachu qowajchej? Mana, icharí?
Qankunachus mana allin runakuna kashaspa, allin kajta wawaykichejkunaman qoyta yachankichej chayqa, astawanraj janaj pachapi kaj Tataykichejqa mañakojkunaman allin kajta qonqa.
Chayrayku, imaynatachus runakuna qankunapaj ruwanankuta munankichej, ajinallatataj qankunapis paykunapaj ruwaychej. Chayta ruwaspa, junt'ashankichej imatachus Diospa kamachisqanpi, Diosmanta sut'inchajkunaj qhelqasqankupi ima kamachishan, chayta.
Diospa kamachiyninman k'ullku punkunejta yaykuychej, imaraykuchus chinkayman pusaj ñan jatunmin, chayman yaykuna punkupis jatunllataj. Chaynejta yaykojkunapis may ashkhallataj kanku.
Chaywanpis wiñay kawsayman pusaj ñanqa k'ullkumin, chayman yaykuna punkupis k'ullkullataj. Chayta tarejkunataj pisilla kanku.
Qankunaqa allinta qhawakuychej pikunachus llullakuspa: Diosmanta sut'inchaj kani, nispa nejkunamanta. Paykunaqa oveja jina jamusunkichej, sonqonkupitajrí suwa atoj jina kanku.
Qankunaqa ruwasqankunejta imaynachus kasqankuta rejsinkichej. Uvataqa mana khishkamantachu pallanchej, nillataj higotapis ithapallumantachu, icharí?
Ajina, sumaj sach'aqa sumajta poqon, mana allin sach'aj poqosqanrí mana allinchu.
Sumaj sach'aqa mana allin poqoyta mana poqonmanchu. Nillataj mana allin sach'apis allin poqoyta mana poqonmanchu.
Ima sach'apis mana allinta poqospa, k'utusqa kanqa, ninamantaj enqhaykusqa.
Ajinamanta, qankunapis ruwasqankunejta yachankichej pikunachus Diosmanta sut'inchajkuna kasqankuta nispa, llullakushanku, chayta.
Mana tukuy pikunachus: Tukuyta Kamachejniyku kanki, nispa niwajkunachu Diospa kamachiyninman yaykonqanku. Manachayqa, janaj pachapi kaj Tata Diosniypa munayninta ruwajkunalla yaykonqanku.
Chay p'unchaypeqa ashkha niwanqanku: Tukuyta Kamachej, manachu sutiykipi sut'incharqayku, sutiykipitaj runakunamanta supaykunata qharqorqayku? Manachu sutillaykipitaj ashkha t'ukuna imakunata ruwarqayku? nispa.
Noqatajrí uyankupi nipusaj: Ni jayk'aj qankunata rejserqaykichejchu. Ñawpaqeymanta chinkaychej, millayta ruwajkuna, nispa.
Pichus kay yachachisqayta uyarispa ruwajqa sumaj yuyayniyoj, paytaj chhanka patapi wasichakoj runaman rijch'akun.
Chantá sinch'i para jich'akamusqa, mayukunapis wasaykuspa, wasikama chayasqa, sinch'i wayrataj wasita wajtasqa. Chaywanpis chay waseqa mana urmasqachu, chhanka patapi ruwasqa kasqanrayku.
Sichus pipis yachachisqayta uyarispa mana kasun chayrí, payqa mana yuyayniyoj runaman rijch'akun, pichus t'iyu patapi wasichakojman.
Jinapi sinch'i para jich'akamusqa, mayukunapis wasaykuspa wasikama chayasqanku. Sinch'i wayrapis wasita wajtasqa. Chantá t'iyu patapi ruwasqa kasqanrayku waseqa urmasqa, urmaspataj raqayllaman tukusqa, nispa.
Jesús chay imakunata parlayta tukojtin, runakunaqa yachachisqanmanta mayta t'ukorqanku.
Astawan t'ukorqanku, imaraykuchus Jesusqa kasuchikunapaj jina yachacherqa, manataj Diospa kamachisqanmanta yachachejkuna jinachu.

Jesús orqomanta urayk'amusqantawan, ashkha runa payta qhaterqanku.
Chantá llejti onqoyniyoj uj runaqa Jesusman qayllaykorqa, ñawpaqenman pampakama k'umuykukuspataj, nerqa: Wiraqochíy, munankichus chayqa, onqoyniymanta qhaliyachiwayta atinki, Diospa ñawpaqenpi llimphu kanaypaj, nispa.
Jesustaj makinta aysarispa, payta llankhaykorqa, nerqataj: Arí munani, llimphuchasqa kay, nispa. Chayta Jesús nejtinkamataj, chay runaqa llejti onqoymanta qhaliyachisqa karqa.
Jesús nillarqataj: Uyariway: Ama kayta pimanpis willankichu. Manachayqa rispa, sacerdotellaman rikuchikamuy. Jinataj Moisespa kamachisqanman jina jaywanaykita qomuy, runakuna yachanankupaj onqoyniykimanta llimphuchasqa kasqaykita, nispa.
Jesusqa Cafarnaún llajtaman yaykusqantawankama, romano soldadokunata kamachej uj capitán payman qayllaykuspa, mañakorqa:
Wiraqochi, uywasqayqa wasiypi onqosqa, suchu. Paytaj nanaywan anchatapuni ñak'arishan, nispa.
Jinapitaj Jesús nerqa: Noqa rispa, payta qhaliyachimusaj, nispa.
Capitantajrí kuticherqa: Wiraqochi, noqaqa mana wasiyman yaykunaykipaj jinachu kani. Manachayqa uj simita nillay, uywasqaytaj qhaliyaponqa.
Noqaqa kurajkunaj kamachisqallantaj kani, jinallataj noqapis soldadokunata kamachini. Ujninta kamachini: Riy, nispa, rintaj. Ujnintapis nillanitaj: Jamuy, nispa, jamuntaj. Jinallataj, kamachiytapis nini: Kayta ruway, nispa, paytaj chayta ruwan, nispa.
Jesús chayta uyarispa, t'ukorqa. Paywan rejkunatataj nerqa: Kayta sut'ita niykichej: Kay runa noqapi atinikusqanta jinaqa, Israel ayllupi mana ujtapis tarinichu.
Nillaykichejtaj: Ashkha runa inti llojsimuynejmanta jamonqanku, inti yaykuynejmanta ima. Chantá Diospa janaj pacha kamachiyninpi paykuna Abrahamwan mikhonqanku, Isaacwan, Jacobwan ima.
Pikunachus Diospa janaj pacha kamachiyninpi kananku karqa chaykunarí, jawa laqhaman wijch'usqa kanqanku, maypichus manchay waqay, kiru k'arukuytaj kanqa, chayman, nispa.
Chaymanta Jesusqa chay capitanta nerqa: Wasiykiman ripuy, noqapi atinikusqaykirayku munasqayki ruwasqa kachun, nispa. Chayta Jesús nisqantawantaj, capitanpa uywasqan qhaliyaporqa.
Chaymanta Jesusqa Pedroj wasinman rerqa, chaypitaj Pedroj suegranta rikorqa, k'aja onqoywan puñunanpi sirisqata.
Chantá, Jesús onqosqaj makinta llankharejtinkama, k'aja onqoyninmanta qhaliyaporqa. Jatarimuspataj, payqa mikhunata paykunaman jaywarqa.
Ch'isiyaytaña, chay llajtayojkunaqa Jesusman supayniyoj ashkha runata pusamorqanku. Paytaj uj simita nispalla, chay runakunamanta supaykunata qharqorqa. Ajinallatataj tukuy onqosqakunatapis qhaliyacherqa.
Chay ajina karqa Diosmanta ñawpa sut'inchaj Isaiaspa willasqan junt'akunanpaj: Paymin onqoyninchejmanta qhaliyachiwarqanchej, nanayninchejtapis thañichiwarqanchej, nispa.
Chantá Jesusqa muyuyninpi ashkha runata rikuspa, yachachisqankunata kamacherqa qochaj chimpanman rinankuta.
Chayllapi Diospa kamachisqanmanta uj yachachej Jesusman qayllaykuspa, nerqa: Yachachej Wiraqochi, mayman rejtiykipis, noqaqa qanwan khuska riyta munani, nispa.
Jesustajrí kuticherqa: Atojkunajtaqa qaqapi jusk'unku tiyan, p'isqokunapis thapayojllataj kanku. Runaj Churinpajtarí, mana maypichus samarinallanpajpis kanchu, nispa.
Yachachisqankunamanta ujnin kajtaj nerqa: Wiraqochíy, tatay wañupunankama suyariway ari, chaymantaraj qhatisqayki, nispa.
Jesustajrí kuticherqa: Yachachisqay kanaykipaj noqawan jamuy, wañusqa kajkunataj, wañusqankukunata p'ampachunku, nispa.
Chantá Jesusqa boteman yaykuspa, yachachisqankunawan khuska chaymanta riporqa.
Rishajtinku, qochapi sinch'i wayra oqharikorqa, yakutaj manchayta qhollchoqeyaspa, boteta chinkaykuchisharqaña. Jesustajrí puñusharqa.
Chantá yachachisqankuna Jesusman qayllaykuytawan rijch'arichispa, nerqanku: Wiraqochi, yanapawayku ari, yakuman chinkaykushanchejña, nispa.
Chantá Jesús paykunata nerqa: Imaraykutaj manchachikunkichejri? Qankunamá kasqankichej, manachu noqapi atinikunkichej? nispa. Sayariytawantaj, qochata, wayratawan k'amerqa. Wayra thañejtintaj, qochapis tiyaykorqa.
Yachachisqankunatajrí t'ukuspa, nerqanku: Pitaj kay runa kanmanri, wayrapis, mama qochapis payta kasunankupajri? nispa.
Ajinaqa Jesús qocha chimpapi Gadara jap'iyman chayarqa. Chantá supayniyoj iskay runakuna panteonmanta llojsimuspa, payman chimpaykorqanku. Manchay phiña kasqankurayku, chay ñannejta ni pi purejchu.
Paykunataj kay jinata qhapariyta qallarerqanku: Diospa Churin, ima ruwanayki tiyan noqaykuwanri? Manaraj ñak'arinayku kashajtin, noqaykuta ñak'arichejchu jamunki? nispa.
Paykunamanta karunejpi ashkha khuchi mikhusharqanku.
Chantá chay supaykunaqa Jesusmanta mañarikorqanku: Sichus kay runakunamanta qharqowasqayku chayqa, jaqay khuchikunaman kachawayku, nispa.
Jesustaj nerqa: Riychej, nispa. Chantá supaykunaqa chay iskay runakunamanta llojsispa, khuchikunamanñataj yaykorqanku. Tukuynin khuchikunataj imata jina phawaspa, qaqanta mama qochaman wijch'uykukorqanku, jeq'eqaspataj wañurarqanku.
Chayta rikuspa, khuchikunata michejkuna ayqerqanku. Llajtaman chayaspataj, supayniyoj runakunata imachus qhatirisqanta willarqanku.
Jinapi chay llajtamanta tukuy runa Jesusta taripaj llojserqanku. Chaywanpis paywan tinkukuspa, chay cheqamanta ripunanta mañarikorqanku.

Chaymanta Jesusqa boteman yaykuspa, qocha chimpaman kutirerqa, llajtanmantaj chayarqa.
Chaymantaj uj suchu runata apamorqanku, phullupi wantumuspa. Jesustaj paypi atinikusqankuta rikuspa, onqosqata nerqa: Sonqochakuy, wawáy. Juchaykeqa pampachasqaña, nispa.
Chaywanpis, Diospa kamachisqanmanta wakin yachachejkuna sonqonkupi nerqanku: Kay runaqa ajinata parlaspa, Diospa contranta rimashan, nispa.
Jesustajrí imatachus yuyashasqankuta yachaspa, nerqa: Imaraykutaj sonqoykichejpi mana allin kajta yuyashankichejri?
Imataj aswan atikojlla kanman suchu runata ninaypaj: Juchayki pampachasqaña, nispa ninaychu, chayrí: Sayariy, phulluykita oqharispa ripuy, nispa ninaychu?
Kunan kayta nisaj yachanaykichejpaj Runaj Churenqa atiyniyoj kasqanta kay pachapi juchata pampachananpaj, nispa. Chantá suchu runatañataj nerqa: Sayariy, phulluykita oqharispataj wasiykiman ripuy, nispa.
Chay suchutaj sayariytawan, wasinman riporqa.
Chaypi kajkunataj chayta rikuspa, manchachikorqanku, Diostataj jatuncharqanku chay jina atiyta runakunaman qosqanmanta.
Chaymanta rishaspa, Jesusqa Mateo sutiyoj runata rikorqa impuestota cobrananpi tiyashajta, nerqataj: Yachachisqay kanaykipaj noqawan jamuy, nispa. Jinamanta Mateoqa sayariytawan, Jesuswan rerqa.
Aswan qhepaman Jesuswan, yachachisqankunawan ima Mateoj wasinpi mikhusharqanku, chaypitaj impuestota cobrajkunamanta, juchasapapaj qhawasqa kajkunamanta ima ashkha runa paykunawan khuska mikhushallarqankutaj.
Fariseokunatajrí chayta rikuspa, Jesuspa yachachisqankunata taporqanku: Imaraykutaj yachachejniykichej impuesto cobrajkunawan, juchasapakunawan ima mikhushanri? nispa.
Jesustaj chayta uyarispa, nerqa: Qhalilla kajkunaqa jampikamayojta mana wajyanankuchu tiyan, manachayqa onqosqa kajkunalla.
Qankunarí rispa, yachaqamuychej imatachus Diospa Qhelqachisqanpi pay niyta munasqanta: Noqaqa ujkunata khuyanaykichejta munani, mana uywa wañuchisqa q'olachinatachu, nispa. Noqarí mana cheqan runa kasqankuta yuyakojkunatachu wajyaj jamuni, manachayqa juchasapa kasqankuta reparakojkunata, nispa.
Uj kuti Bautizaj Juanpa yachachisqankuna Jesusman qayllaykuspa, nerqanku: Noqayku, fariseokuna ima sapa kuti ayunayku. Yachachisqaykikunarí imaraykutaj mana ayunankuchuri? nispa.
Jesustaj uj rijch'anachinawan paykunaman kuticherqa: Qankuna yuyankichejchu casamientoman wajyarisqa kajkuna llakisqa kaspa ayunanankuta, casarakoj runa paykunawan kashajtin? Manapuni icharí? Uj p'unchay chayamonqa, chaypachataj casarakoj paykunamanta qhechusqa kanqa. Chaypachamá ayunanqanku, nispa.
Jesús kay rijch'anachinatawan nillarqataj: Mana pipis mawk'a p'achamanqa mosoj telawan t'irinmanchu, imaraykuchus mosoj telaqa q'entispa, mawk'ata astawan jatunta llik'irparinman.
Manallataj pipis mosoj vinota mawk'a qara botaman jich'anmanchu. Mosoj vinoqa poqoykuspa, chay mawk'a qarata phatachinman, jinapitaj vinoqa jich'akunman, qara botapis usunman. Chayrayku, mosoj vinotaqa mosoj qara botamanpuni jich'ana, ajinamanta ni mayqen usunanpaj, nispa.
Jesús chay imakunata parlashajtinraj, judiokunamanta uj kamachej runa payman qayllaykorqa, ñawpaqenpi qonqorikuspataj, nerqa: Ususiy kunallanraj wañorqapun. Ama jina kaspa jamuy ari, makiykita payman churajtiyki, pay kawsarenqa, nispa.
Chantá Jesús sayarispa, paywan khuska rerqa, yachachisqankunapis paykunawan khuska rillarqankutaj.
Chaypachallataj runakuna ukhupi uj warmi karqa, pichus chunka iskayniyoj watataña yawar apaywan onqosqa karqa. Paytaj Jesuspa qhepanmanta qayllaykuspa, p'achanpa kantunta llankhaykorqa.
Chayta ruwarqa, imaraykuchus sonqon ukhupi nisharqa: Sichus Jesuspa p'achallantapis llankhaykuyman chayqa, qhaliyapuyman, nispa.
Jesustaj kutirikuytawan, payta qhawarispa, nerqa: Sonqochakuy wawáy, noqapi atinikusqaykirayku qhaliyasqa kanki, nispa. Chaymantapachataj warmeqa qhaliyakaporqa.
Chantá Jesusqa judiokunaj kamachejpa wasinman chayaspa, aya oqharinankupaj qena tocajkunata rikorqa, jinallataj ashkha runata waqaspa qhaparishajta ima.
Jesustaj kay jinata paykunata nerqa: Jawaman llojsiychej. Ch'iriskaqa mana wañusqachu, manachayqa puñushallan, nispa. Runakunatajrí Jesusmanta asikorqanku.
Chantá Jesusqa runakunata jawaman llojsichispa, wasi ukhuman yaykorqa. Ch'iriskata makinmanta aysarispataj, sayaricherqa.
Jinataj chaypacha imatachus Jesús ruwasqan tukuynejpi yachakorqa.
Jesús chaymanta ripushajtin, iskay ñawsakuna qhepanta rispa, qhaparerqanku: Davidpa Churin, khuyarikuwayku ari, nispa.
Jesús uj wasiman yaykojtintaj, chay ñawsakunaqa payman qayllaykorqanku. Jesustaj paykunata taporqa: Qankunata qhawarichinaypaj atiyniyoj kasqayta yuyankichejchu? nispa. Paykunataj kuticherqanku: Arí, Wiraqochi, nispa.
Chantá Jesús ñawinkuta llankhaykuspa, nerqa: Noqapi atinikusqaykichejman jina ruwasqa kachun, nispa.
Chay kikinpachataj chay ñawsakunaqa qhawarerqankupacha. Chantá, Jesús paykunaman mayta kamacherqa: Amapuni ni piman kayta willankichejchu, nispa.
Paykunatajrí llojsiytawankama, tukuy chay cheqanejpi Jesús imatachus ruwasqanmanta willararqanku.
Chaymanta llojsejtinkukama, Jesusman pusamorqanku supayniyoj uj opa runata.
Chantá, Jesús chay runamanta supayta qharqojtin, opaqa parlayta qallarerqa. Runakunataj t'ukuspa, nerqanku: Kay jinataqa mana jayk'ajpis Israelpi rikorqanchejchu, nispa.
Fariseokunarí nerqanku: Kay runaqa Kuraj Supaypa atiyninwan supaykunata qharqon, nispa.
Ajinata Jesús muyuynin llajtakunaman, ranchokunaman ima rispa, tantakuna wasikunapi yachacherqa. Chaypi Diospa kamachiyninmanta sumaj willayta willarqa, runakunatataj tukuy onqoykunamanta, nanaykunamantawan qhaliyacherqa.
Ashkha runata rikuspataj, paykunamanta khuyakorqa, imaraykuchus paykuna saqerpayasqa, ch'eqerasqataj karqanku, mana michejniyoj ovejakuna jina.
Chaymantataj Jesús yachachisqankunata nerqa: Sut'ita niykichej poqoyta oqharinaqa ashkhamin, oqharejkunatajrí pisilla kanku.
Chayrayku chajrayojmanta mañakuychej astawan ashkha oqharejkunata kachamunanpaj, nispa.

Chantá Jesús chunka iskayniyoj yachachisqankunata wajyaspa, paykunaman atiyta qorqa supaykunata runamanta qharqonankupaj, jinataj imaymana onqoykunamanta, nanaykunamantawan ima runakunata qhaliyachinankupaj.
Chay chunka iskayniyoj kuraj kachankunaj sutinku kaykuna kanku: Ñawpaj kaj Simón, Pedro nisqa, wawqen Andreswan, Zebedeoj churinkuna Santiagowan, Juanwan ima.
Kallarqankutaj Felipe, Bartolomé, Tomás, impuestota cobraj Mateo, Alfeoj churin Santiago, Tadeo,
cananeo nisqa Simón, Judas Iscariote ima, pichus Jesusta jap'ichinan karqa, chay.
Jesús chay chunka iskayniyoj kuraj kachankunata kay jinata kamachispa kacharqa: Mana judío kajkunaman ama rinkichejchu, nitaj Samaria jap'iyman yaykunkichejchu.
Manachayqa Israel ayllullaman riychej, pikunachus chinkasqa oveja jina kanku, chaykunallaman.
Rispataj, willaramuychej: Diospa janaj pacha kamachiynenqa qayllapiña kashan, nispa.
Chantá onqosqakunata qhaliyachiychej, wañusqakunatataj kawsarichiychej. Jinallataj llejti onqoyniyojkunata qhaliyachispa llimphuchaychej, supaykunatapis runakunamanta qharqoychej. Qankunaqa kay atiyta qhasilla jap'erqankichej. Chayrayku chay ruwasqaykichejmantaqa ama pagachikuychejchu.
Wayaqayniykichejpi ama qolqeta, nitaj qorita, nillataj cobremanta phatatapis apakuychejchu.
Ñanpi mikhunaykichejpaj amallataj qoqawi wayaqata apaychejchu, nitaj iskay p'achakunata, nitaj waj juk'utakunatapis, nillataj varatapis. Ama imatapis apakuychejchu, imaraykuchus pichus llank'ajqa ruwasqanmanta mikhunanpuni tiyan.
Qankuna may llajtamanpis, chayrí ranchomanpis chayaspaqa, pichus k'acha runa kajta mask'aychej, chay wasinpitaj qhepakuychej, waj llajtaman rinaykichejkama.
Wasiman yaykuspataj, chaypi tiyakojkunata Diospa sutinpi napaykuychej.
Chay wasipi tiyakojkuna napaykusqaykichejta jap'ikunapaj jinachus kankuman chayqa, Dios paykunata saminchanqa. Mana chaypaj jina kajtinkurí, Dios paykunata mana saminchanqachu.
Sichus pillapis wasinkuman mana wajyarikusunkichej, nitaj parlasqaykichejtapis uyarisunkichej chayqa, chay wasimanta, chayrí chay llajtamanta llojsiychej, chakiykichejmanta jallp'ata thalarakuspa, ajinamanta mana allin ruwasqankuta yachanankupaj.
Noqataj sut'ita niykichej: Juicio p'unchaypeqa chay llajtayojkunapaj aswan ñak'ariy kanqa, Sodomapi, Gomorrapi tiyakojkunamanta nisqaqa, astawanraj, nispa.
Kunanqa, noqa kachashaykichej ovejatapis atojkunaj chawpinkuman kachashayman jina. Qankunarí katarikuna jina sumaj yuyayniyoj kaychej, urpikuna jinataj llamp'u sonqoyoj.
Allinta qhawakuychej runakunamanta, imaraykuchus juntaman qankunata pusaspa, tantakuna wasikunapi jasut'ichisonqachej.
Noqaraykutaj llajtata kamachejkunaman, kuraj kamachejkunaman ima pusasonqachej. Chantá, ñawpaqenkupi paykunaman, mana judío kajkunamanpis noqamanta testigo jina willankichej.
Kamachejkunaman apachisojtiykichej, ama phutikunkichejchu imaynatachus parlanaykichejmanta, chayrí imatachus ninaykichejmanta. Chaypacha Dios imatachus parlanaykichejta yuyaychasonqachej.
Mana qankunallachu parlankichej, astawanqa Tata Diosniykichejpa Espíritun qankunanejta parlanqa.
Chaypachaqa uj ayllupi runaqa wawqenta wañuchinankupaj jap'ichenqa, tatapis wawanta jap'ichillanqataj. Wawakunapis tatankoj, mamankoj contranta oqharikuspa, paykunata kamachejkunawan wañuchichenqanku.
Noqarayku tukuy runa chejnisonqachej. Chaywanpis qankunamanta pichus tukukuykama sinch'ita sayaj, chay runata Dios qhespichenqa.
Sichus mayqen llajtapipis chejnispa qhatiykachasunkichej chayqa, waj llajtamanñataj ayqeychej. Kayta sut'ita niykichej: Manaraj tukuy israelitakunaj llajtankukunapi willayta tukushajtiykichej, ñapis Runaj Churenqa kutimonqaña, nispa.
Yachakojqa yachachejninmanta mana aswan kurajchu, nitaj wata runapis patronninmanta aswanchu.
Yachakojpajqa walej yachachejnin jina kanan, wata runapajpis patronnin jina kanan. Jinallataj, noqatachus Beelzebú sutiwan sutichawanku chayqa, imatarajchus qankunata sutichasonqachej, nispa. Ajinata Jesús kachankunata nerqa.
Jesús nillarqataj: Chayrayku, ama runakunata manchachikuychejchu. Tukuy pakasqa kajpis, jinallataj mana sut'inchasqa kajpis sut'inchakonqapuni.
Imatachus laqhapi nisqaykichej, chaytaqa qankuna sut'i p'unchaypi niychej. Pakaypi uyarisqaykichejtapis wasi patamanta qhaparispa willaychej.
Ama qankunata wañuchejkunata manchachikuychejchu, imaraykuchus paykuna almaykichejtaqa mana imanayta atinkuchu. Aswanpis, Diostamin manchachikuychej, imaraykuchus pay wañuchisuspa, lawrashaj nina qochaman wijch'uykusuyta atin.
Manachu runakuna iskay p'isqetutapis phisullapi vendenku? Chaywanpis, Tata Diosniykichej mana munajtenqa, ni uj p'isqetullapis pampaman urmanchu.
Jinallataj Diospis qankunamanta mana qonqanchu. Umaykichejpi chujchaykichej mashkhachus kasqanta yachan.
Chayrayku ama manchachikuychejchu, imaraykuchus qankunaqa aswan valorniyoj kankichej ashkha p'isqokunamanta nisqaqa.
Sichus pipis runakunaj ñawpaqenpi yachachisqay kasqanta rimarenqa chayqa, noqapis janaj pachapi kashaj Tataypa ñawpaqenpi nisaj: Payqa noqajtamin, nispa.
Chantá, sichus pipis runakunaj ñawpaqenpi mana rejsiwaj tukonqa chayqa, noqapis payta mana rejsisajchu janaj pachapi kashaj Tataypa ñawpaqenpi.
Ama yuyaychejchu noqa kay pachaman allin kawsayta apamoj jamusqayta. Aswanpis mana allin kawsayta apamuni, runakunatataj t'aqanachej jamuni.
Noqaqa jamuni uj runaj churin tatanpa contranpi kananpaj, jinallataj uj ususi mamanpa contranpi kananpaj, ñojch'apis suegranpa contranpi.
Sapa ujpata ayllun ukhullamantataj awqan rikhurenqa.
Pichus tatanta, chayrí mamanta noqamanta astawan munakojqa mana noqajta kananpaj jinachu. Ajinallatataj, sichus pipis churinta, chayrí ususinta noqamanta astawan munakun chayqa, nillataj payqa noqajta kananpaj jinachu.
Jinallataj manachus pipis cruzninta oqharispa qhepayta jamunman chayqa, payqa mana noqajta kananpaj jinachu.
Pichus noqata kasunawanmanta nisqa kawsaynin aswan kasqanta qhawanman chayqa, payqa mana wiñay kawsayman yaykonqachu. Chaywanpis pichus noqarayku kawsayninta mana may kasqanta qhawanchu, chay runa wiñay kawsayman yaykonqa.
Sichus pipis qankunata wajyarikusunkichej chayqa, noqata wajyarikushawan. Pichus noqata wajyarikuwajtaj Kachamuwajniyta wajyarikushan.
Sichus pipis Diosmanta sut'inchajta wajyarikun Diosmanta sut'inchaj kasqanrayku chayqa, payqa Diosmanta sut'inchaj jinallataj t'inkata jap'enqa. Sichus pipis cheqan runata wajyarikun cheqan runa kasqanrayku chayqa, paypis cheqan runa jinallataj t'inkata jap'enqa.
Sichus pipis yachachisqaykunamanta pisipaj qhawasqa kajman uj vaso yakullatapis jaywarin yachachisqay kasqanrayku chayqa, kayta sut'itapuni niykichej: Chay runaqa t'inkata jap'enqapuni, nispa.

Jesusqa chunka iskayniyoj yachachisqankunaman chaymanta yuyaychayta tukuytawan purirerqa, chay cheqanejpi llajtakunaman yachachinanpaj, Diosmantataj willarananpaj ima.
Chaypacha Bautizaj Juan carcelpi kasharqa. Chantá Cristoj ruwasqanmanta uyarispa, wakin yachachisqankunata Jesusta tapunankupaj kacharqa:
Qanchu kanki, pichus jamunan karqa, chay? Chayrí, wajtachu suyasqayku? nispa.
Jesustaj paykunaman kuticherqa: Rispa, Juanman willamuychej imatachus rikushankichej, uyarishankichejtaj, chay tukuyta:
Ñawsakunaqa rikunku, suchukunapis puririnku, jinallataj llejti onqoyniyojkuna llimphuchasqa kanku. Joq'arakunapis uyarinku, wañusqakuna kawsarimunku, wajchakunamanpis Diosmanta sumaj willay willakun.
Kusikuyniyojmin pichus mana iskayrayaspa noqamanta jap'ikojqa, nispa.
Juanpa yachachisqankuna ripusqankutawan, Jesusqa Juanmanta runakunaman parlayta qallarerqa: Imata qhawajtaj ch'inman rerqankichej? Wayraj wajtaykachasqan soqosotachu?
Manachayrí, imatataj rikorqankichej? Sumaj p'achayoj runatachu? Sumaj p'achayojkunaqa kuraj kamachejkunaj wasinkupi kashanku.
Imatapunitaj rikumorqankichejri? Diosmanta uj sut'inchajtachu? Arí, noqatajrí niykichej, Diosmanta sut'inchajmantapis aswanraj kasqanta.
Kay Juanmanta parlaspa, Diospa Qhelqachisqanpi nin: Noqa willajniyta ñawpaqeykita kachamushani, ñanta wakichipusunanpaj, nispa.
Noqa sut'ita nillaykichejtaj: Tukuy runamanta mana ujllapis Juanmanta nisqaqa aswan kuraj kanchu. Chaywanpis Diospa janaj pacha kamachiyninpi mana kasu ruwana kaj Juanmanta aswan kurajraj.
Bautizaj Juan jamusqanmantapacha kunankamaqa, Diospa janaj pacha kamachiynenqa ñawpajman rishan, awqakuna mana munashajtinkupis. Mana manchachikojkunatajrí Diospa kamachiyninman kallpankuwan yaykuyta munashanku.
Diosmanta tukuy sut'inchajkunaj qhelqasqankupi, chantá Moisespa kamachisqankuna qhelqasqapi imaqa Diospa kamachinanmanta willarqanku Juan jamunankama.
Sichus qankuna kay nisqayta jap'ikuyta munankichej chayqa, Juanqa Diosmanta sut'inchaj Elías qankunapaj kanman, pitachus Dios kachamunan karqa, chay.
Pichus nisqayta jap'ikuyta munajqa allinta uyarichun, nispa.
Kay tiempopi kawsaj runakunata imamantaj rijch'achiymanri? Paykunaqa plazapi pujllaj wawakunaman rijch'akunku. Wawa masinkuta qhaparispa, paykuna ninku:
Qenata tocapuyku, qankunarí mana tusunkichejchu. Llakiy takiykunata takiripuyku chaypis, manallataj waqankichejchu, nispa.
Chayta niykichej, imaraykuchus Bautizaj Juan jamuspa, mana chhikata mikhojchu, nitaj vinota ujyajchu. Qankunataj nerqankichej: Payqa supayniyoj, nispa.
Runaj Churin jamojtintajrí, mikhusqanrayku, ujyasqanraykutaj ninkichej: Kay runaqa anchata mikhun, machasqallataj purin. Chantá juchasapakunawan, impuestota cobrajkunawan ima kawsakun, nispa. Jinapis Dios yachayniyoj kasqanta reparanchej, chay yachachisqanta qhatejkuna imaynatachus kawsasqankuta rikuspa, nispa.
Chaypacha Jesús k'amiyta qallarerqa, may llajtakunapichus astawan t'ukuna imakunata ruwarqa, chaypi tiyakojkunata, manapuni juchankumanta Diosman kutirikusqankurayku.
Nerqataj: Ay, Corazín llajtayojkuna, qankunamanta imallachus kanqa. Ay imallachus kanqa qankunamantapis, Betsaida llajtayojkuna. Sichus Tiro llajtapi, jinataj Sidón llajtapi pipis qankuna ukhupi kay ruwasqay t'ukunata ruwanman karqa chayqa, maypachaña Diosman kutirikunkuman karqa. Paykunaqa qhashqa p'achata churakuspa, ushpha patapi tiyaspataj, Diosman kutirikusqankumanta yachayta qonkuman karqa.
Chayrayku niykichej: Juicio p'unchaypeqa, Tiro llajtayojkunapaj, Sidón llajtayojkunapaj ima aswan pisi ñak'ariy kanqa. Qankunapajrí aswan sinch'i ñak'ariy kanqa.
Jinallataj qankuna Cafarnaún llajtayojkuna, yuyankichejchu janaj pachakama oqharisqa kanaykichejta? Manapuni, astawanqa ukhu pachaman wijch'uykusqa kankichej. Sodomapichus qanpi jina pipis t'ukuna imakunata ruwanman karqa chayqa, chay llajtaqa kunankama kakushanman karqa.
Chayrayku niykichej: Juicio p'unchaypeqa qankuna aswan sinch'ita ñak'arinkichej Sodomapi tiyakojkunamanta nisqaqa, nispa.
Chaypacha Jesús kay jinata Diosta nerqa: Tatáy, janaj pachata, kay pachatawan kamachej Dios, noqa jatunchayki imaraykuchus qan kay imakunata yachayniyojkunamanta, yuyayniyojkunamantawan pakaykorqanki, wawa jina kajkunamantaj sut'incharqanki.
Arí, Tatáy, qan ajinata munarqanki, nispa.
Chantá Jesús chaypi kajkunata nillarqataj: Tatayqa tukuy imata qowan. Mana pipis yachanchu pichus Churi kasqanta. Chaytaqa Tatalla yachan. Nitaj pipis yachanchu pichus Tata kasqanta, manachayqa Churillan yachan, jinallataj pimanchus Churin rejsichiyta munan, chay.
Noqaman jamuychej, tukuy sayk'usqa kajkuna, llasa q'epiyojkuna ima, noqataj samarichisqaykichej.
Yugoy churasqayta tukuy sonqo jap'ikuychej, noqamantataj yachaqakuychej. Noqaqa k'acha kani, llamp'u sonqotaj, qankunataj chayta ruwaspa, samariyta tarinkichej,
imaraykuchus yugoyqa apay atinalla, q'epiypis mana llasachu, nispa.

Chaypacha uj samarina p'unchaypi Jesús trigo chajraj chawpinta risharqa, yachachisqankunataj yarqhachikuspa, trigo umakunata t'iperqanku chayta mikhunankupaj.
Fariseokunatajrí chayta rikuspa, Jesusta nerqanku: Qhaway yachachisqaykikunata, samarina p'unchaypi mana ruwanata ruwashanku, nispa.
Jesustajrí fariseokunata nerqa: Manachu jayk'ajpis ñawirerqankichej David, paywan kajkunawan ima, yarqhachikuspa imatachus ruwasqankumanta?
Diospa wasinman yaykuspa, paykunaqa Diospaj t'aqasqa t'antata oqharerqanku, mikhorqankutaj. Chaytaqa mana David, nitaj paywan kajkunapis mikhunanchu karqa, manachayqa sacerdotekunallapaj karqa.
Chayrí, manachu Moisespa kamachisqanpi ñawirerqankichej, Templopi sacerdotekuna samarina p'unchaypi ruwanankuta junt'ashaspapis mana juchayojchu kasqankuta?
Noqatajrí niykichej: Pichus kaypi kajqa aswan kurajmin Templomanta nisqaqa.
Qankunachus yachawajchej imatachus niyta munasqanta: Noqaqa ujkunata khuyanaykichejta munani, manataj uywa ñak'asqa q'olachinata jaywanawaykichejtachu nispa chayqa, qankunaqa mana juchayojkunata mana juchachawajchejchu karqa.
Chayta niykichej, imaraykuchus Runaj Churenqa samarina p'unchaypi imatachus ruwana kasqanta ninanpaj atiyniyojmin, nispa.
Chaymanta llojsispa, Jesús tantakuna wasiman rerqa.
Chaypitaj makin ch'akisqa uj runa kasharqa. Jinapi fariseokunaqa Jesusta ch'ataykuyta munaspa, taporqanku: Samarina p'unchaypi onqosqata qhaliyachiy atikunchu? nispa.
Jesustaj paykunata nerqa: Qankunamanta mayqenpatapis uj ovejaykichej samarina p'unchaypi pujyuman urmaykojtin, manachu orqhokapuwajchej?
Runarí manachu aswan valorniyoj kanman ovejamanta nisqaqa? Chayrayku samarina p'unchaypipis runa masipaj allin kajta ruwayta atinchej, nispa.
Chaymantataj Jesús chay runata nerqa: Makiykita jaywariy, nispa. Paytaj makinta jaywarejtin, chay makenqa qhaliyaporqa, ujnin kaj makin jina.
Chaywanpis fariseokunaqa llojsiytawan, yachachinakorqanku imaynamantachus Jesusta wañuchinankupaj.
Payta wañuchiyta munashasqankuta yachaspa, Jesús chay cheqamanta riporqa, jinataj ashkha runa qhepanta rillarqankutaj. Chantá Jesús tukuy onqosqakunata qhaliyacherqa.
Chaywanpis paykunata mayta kamacherqa ama pimanpis willanankuta pichus pay kasqanta.
Ajinata ruwaspa, Jesusqa Diosmanta ñawpa sut'inchaj Isaiaspa nisqanta junt'arqa:
Dios nin: Kaymin noqaj kamachiy, pitachus noqa ajllakuni, chay. Paymin munakusqay, paywantaj may kusisqa kani. Payman Espirituyta qoni, chantá tukuy suyuman justiciamanta willanqa.
Payqa mana piwanpis churanakonqachu, nitaj qhaparqachanqachu, nillataj callepipis sinch'ita parlanqachu.
Lajrasqa soqosollatapis mana p'akenqachu, nitaj ñak'ayllata lawrashaj mecherotapis wañuchenqachu, cheqan justiciata atipachinankama.
Chantá tukuy kay pachapi kaj runakunaqa paypi atinikuspa allin kajta suyakonqanku. Ajinata Isaías Jesusmanta sut'incharqa.
Uj kuti runakunaqa Jesusman pusarqanku supayniyoj ñawsa opa runata, Jesustaj payta qhaliyacherqa. Ajinamanta chay runaqa parlarerqa, qhawarerqataj.
Chayta rikojkunataj t'ukuspa, nerqanku: Manachu kayqa Davidpa Churin kanman? nispa.
Fariseokunarí chayta uyarispa, nerqanku: Kuraj Supay Beelzebú kay runaman atiyta qon, chayraykumin pay supaykunata qharqon, nispa.
Chantá Jesús imatachus yuyasqankuta yachaspa, nerqa: Sichus uj suyupi tiyakojkuna chejninakuspa t'aqanakunman chayqa, chay suyu mana sayanmanchu, tukukunman. Jinallatataj sichus uj llajtapi, chayrí wasi ayllupipis phiñanakuspa t'aqanakunkuman chayqa, manallataj khuska kayta atinkumanchu.
Sichus Supay Satanás pay kikillantataj qharqokun chayqa, pay kikin t'aqanasqa kashan. Imaynatataj kamachiynin sayallanqapuniri?
Chantá sichus noqa Beelzebujpa atiyninwan supaykunata qharqoni chayqa, pinejtataj yachachisqaykichejkunaqa supaykunata qharqonkuri? Chayrayku, chay nisqaykichejmanta paykuna juchachasonqachej.
Sichus noqaqa Diospa Espiritunpa atiyninwan supaykunata qharqoni chayqa, sut'itapuni niykichej: Diosqa qankuna ukhupi kamachiyta qallarishanña, nispa.
Chayrí imaynatataj pipis kallpasapa runaj wasinman yaykuyta atinman, kapuyninta qhechoj, manachus ñawpajta chay runata wataykunmanraj chayqa? Chay runata wataykusparajpuni, pipis paypa wasinpi kaj chhikata suwakapunman.
Pichus mana noqaman sayasqa kajqa contraypi kashan, pitajchus noqawan ruwanayta mana ruwajqa contraypi ruwan.
Chayrayku niykichej: Diosqa runakunaj ima juchankutapis, tukuy mana allin rimasqankutapis pampachayta atin. Pitajchus Santo Espíritoj contranta millayta riman chayrí, chay juchanqa mana pampachasqachu kanqa.
Sichus pipis Runaj Churinpa contranta millayta riman chayqa, chay juchan pampachasqa kanqa. Sitajchus pipis Santo Espíritoj contranta riman chayrí, mana chay juchaqa pampachasqachu kanqa kay p'unchaypi, nitaj jamoj p'unchaypipis.
Allin sach'aqa allin poqoyta poqon. Mana allin sach'arí mana allin poqoytachu poqon. Chayrayku sach'ataqa poqoyninnejta rejsinchej.
Qankuna venenoyoj katarikuna jina kankichej. Imaynatataj allin kajta parlawajchej, qankuna mana allin runakuna kashaspari? Imawanchus runaj sonqon junt'a kashan, chayman jina parlan.
Sumaj runaqa allinta parlan, imaraykuchus sonqonqa allin imakunawan junt'a kashan. Millay runarí mana allin kajta parlan, imaraykuchus sonqonqa mana allinkunawan junt'a kashan.
Chayrayku niykichej: Juicio p'unchaypeqa tukuy runa cuentata qonqanku tukuy qhasi manakajta parlasqankumanta,
imaraykuchus parlasqaykiman jina cheqan runapaj rejsisqa kanki, manachayrí juchachasqa kanki, nispa.
Uj kuti Diospa kamachisqanmanta wakin yachachejkuna, fariseokunawan ima Jesusta nerqanku: Yachachej Wiraqochi, runaj mana jayk'aj rikusqan t'ukunata ruwanaykita rikuyta munayku Diosmanta jamusqaykita yachanaykupaj, nispa.
Jesustajrí paykunaman kuticherqa: Qankunaqa millayta ruwaj kankichej, qhenchachakojtaj. Chayrayku runaj mana jayk'aj rikusqan t'ukunata ruwanayta mañankichej. Chaywanpis, mana waj t'ukunata rikuchisqaykichejchu, manachayqa, Diosmanta sut'inchaj Jonaswan imachus karqa, chayllata.
Imaynatachus Jonás jatun challwaj wijsanpi kinsa p'unchayta, kinsa tutatawan karqa, ajinallatataj Runaj Churinpis kinsa p'unchayta, kinsa tutatawan jallp'aj sonqonpi kanqa.
Chantá Nínive llajtayojkunaqa juiciopi jatarimuspa, kunan p'unchaypi tiyakojkunata juchachanqanku, imaraykuchus Jonás willarajtinkama, paykuna Diosman kutirikusqanku. Kunantajrí Jonasmanta aswan kuraj kaj kaypi kashan.
Chantá juicio p'unchaypi, uray suyumanta qoyapis sayarispa, kay runakunata juchachallanqataj, imaraykuchus qoyaqa karu jallp'amanta jamusqa Salomonpa yachayninta uyarej. Kunantajrí Salomonmanta aswan kuraj kaypi kashan, qankunataj mana uyariyta munankichejchu.
Jayk'ajchus runamanta millay supay llojsin chaypacha, payqa ch'aki jallp'anejta purin samarikuyta mask'aspa. Mana tarispataj, nin:
Kutipusaj, pimantachus llojsimorqani, chayman, nispa. Chayaspataj, pay reparan chay runa sumaj pichasqa, k'uchunchasqa, ch'usaj wasi jina kashasqanta.
Chantá rispa, qanchis supaykunatawan pusaykun paymanta aswan millaykunata. Paykunataj chay runaman yaykuspa, chaypi tiyakapunku. Jinapi chay runaj kawsaynenqa aswan millayman tukupun, ñawpaj kasqanmanta nisqaqa. Ajinallataj kanqa kunan tiempo millayta ruwaj runakunawanpis, nispa.
Jesús runakunaman parlashajtillanraj, maman, wawqenkuna ima jawapi suyasharqanku, paywan parlayta munaspa.
Jinapi Jesusman willacherqanku: Mamayki, wawqeykikuna ima jawapi mask'ashasunku, qanwan parlariyta munaspa, nispa.
Jesustajrí kuticherqa: Pikunatataj mamaypaj, wawqeykunapaj ima qhawaniri? nispa.
Chantá makinwan yachachisqankunata rikuchispa, nerqa: Kaykunamari mamay, wawqeykunapis kanku.
Pichus janaj pachapi kashaj Tataypa munayninta ruwajmari wawqey, panay, jinallataj mamaypis, nispa.

Chay p'unchayllataj Jesús wasimanta llojsispa, qocha kantupi tiyarikorqa.
Chaymantaj ashkha runa payman tantakamojtinku, Jesusqa boteman wicharispa, chaypi tiyarikorqa, runakunataj qocha kantullapi qhepakorqanku.
Chantá Jesús tukuy imamanta parlaspa, rijch'anachinawan yachacherqa. Nerqataj: Uj runa tarpoj llojsisqa.
Grano mujuta qhallishajtintaj, wakin muju ñanman urmasqa, p'isqokunataj jamuytawan, mikhukapusqanku.
Wakin mujoqa rumirara pisi jallp'ayojman urmaspa, p'utumusqa. Chaywanpis mana ukhu jallp'ayoj kasqanrayku,
inti llojsimojtinkama, qawirasqa, ch'akipusqataj, mana allin saphiyoj kasqanrayku.
Wakin mujoqa khishkarara qhora chawpiman urmasqa, khishkataj chajrawan khuska wiñaykuspa, p'ampaykusqa.
Wakin mujutajrí sumaj jallp'aman urmaspa, poqosqa. Wakin muju pachajta, wakin sojta chunkata, wakintaj kinsa chunkata uj mujullamanta poqosqa.
Pichus nisqayta jap'ikuyta munajqa allinta uyarichun, nispa.
Chantá yachachisqankuna Jesusman qayllaykuspa, taporqanku: Imajtintaj runakunaman rijch'anachinawan parlankiri? nispa.
Jesustaj kuticherqa: Imachus kanqa Dios kamachishajtin, chay pakasqa yachayta pay qankunaman rejsichisunkichej, manataj paykunamanqa.
Pichus yachachisqayta jap'ikojmanqa Dios astawan yuyayta qonqa, aswan yachayniyoj kananpaj. Mana uyariwayta munajkunamantarí Dios pisi yachasqankutapis qhechonqa.
Chayrayku noqaqa rijch'anachinawan wajkunaman parlani, imaraykuchus qhawashaspa, mana rikunkuchu. Ninriyoj kashaspapis, mana uyarinkuchu, nitaj entiendenkuchu.
Ajinata Diosmanta ñawpa sut'inchaj Isaiaspa nisqan paykunapi junt'akun: Uyarinkichej, manataj entiendenkichejchu. Qhawashaspapis, mana rikunkichejchu.
Kay runakunaj sonqonqa rumiyasqa, ninrinkupis lojt'uyachisqa. Ñawinkutapis wisq'allankutaj ama rikunankupaj. Paykunachus ñawinkuwan qhawankuman, ninrinkuwan uyarinkuman, tukuy sonqotaj kutirikamuwankuman chayqa, chaypacha noqaqa paykunata qhaliyachiyman, nispa.
Qankuna yachachisqaykunarí kusikuyniyojmin kankichej, imaraykuchus ñawiykichejqa rikun, ninriykichejpis uyarin.
Kayta sut'ita niykichej: Diosmanta ashkha ñawpa sut'inchajkuna, cheqan runakunapis imatachus kay rikusqaykichejta rikuyta munarqanku, manataj rikorqankuchu. Jinallataj imatachus uyarishankichej, chayta uyariyta munallarqankutaj, nillataj uyarerqankuchu.
Kunan uyariychej ari, imatachus tarpojmanta rijch'anachina niyta munasqanta.
Wakin runakunaqa ñan patapi urmasqa muju jina kanku. Pipis janaj pacha kamachiyninmanta willayta uyarishaspa mana entiendejtin, Kuraj Supay jamuspa, sonqonpi imachus tarpusqa kajta qhechun.
Wakinkuna kanku rumirara jallp'api t'akasqa muju jina. Paykuna Diospa Simi nisqanta uyarispa, kusisqa jap'ikunku.
Chaywanpis mana allin saphichasqa kaspa, mana unaytachu sayanku. Manachayqa Diospa simi nisqanta jap'ikusqankurayku llakiy jamojtin, chayrí qhatiykachasqa kaspa, paykuna qhepaman kutirikapunku.
Khishkarara jallp'api t'akasqa, chay mujupis Diospa simi nisqanta uyarejwan ninakullantaj. Chaywanpis kay kawsaymanta phutikuykuna, qhapajyayta munapayaywan ima payta q'otiyan, jinataj chaykunaqa Diospa simi nisqanta p'ampaykuspa, mana wiñajta saqenkuchu.
Sumaj jallp'aman t'akakoj mujurí ninakun, pichus Diospa simi nisqanta uyarispa sumajta entienden, chaywan. Payqa sumaj poqoyniyoj planta jina, chay jina kajkunamantataj wakin kanku sapa mujumanta pachajta poqoj jina, wakintaj sojta chunkata, wakintaj kinsa chunkata poqoj jina, nispa.
Waj rijch'anachinatawan Jesús yachachillarqataj: Diospa janaj pacha kamachiynenqa jallp'anpi sumaj mujuta tarpoj runaman rijch'akun.
Chaywanpis tarpojkuna puñuranankukama, chajrayojpa awqan jamuspa, cizaña qhora mujuta trigo tarpusqaman qhalliytawan, ripusqa.
Trigo umashajtinña, chaypacha tarpojkuna reparasqanku cizaña qhorapis kallasqantataj.
Jinapi chajrayojpa kamachinkuna rispa, nisqanku: Patrón, jallp'aykipeqa manachu sumaj mujuta tarporqanki? Imaynamantataj cizaña qhora rikhurinri? nispa.
Paytaj nisqa: Pi awqaychá kaytaqa ruwan, nispa. Kamachinkunataj tapusqanku: Cizañata qhoramunaykuta munawajchu? nispa.
Paytaj kutichisqa: Ama jinaychejchu. Cizañata qhorashaspa, trigotawan t'iraykuwajchej.
Aswanpis wiñajta saqellaychej poqoy oqharinakama. Trigo ruthunaña kajtintaj, noqa ruthojkunaman nisaj: Cizañataraj ñawpajta pallaychej, marq'a marq'ata wataraspa ruphachinapaj. Chaymantataj trigota ruthuspa, pirwayman waqaychamuychej, nispa.
Jesusqa waj rijch'anachinata paykunaman willarqa: Diospa janaj pacha kamachiynenqa mostaza mujuman rijch'akun, mayqentachus uj runa jallp'anpi tarpusqa, chayman.
Mostaza mujoqa tukuy mujumanta aswan juch'uy. Jinapis wiñaspa, tukuy qhoramanta aswan jatunta wiñan sach'ayanankama. Chantá p'isqokunapis jamuspa, thansankunapi thapacharikunku, nispa.
Jinallataj, Jesús waj rijch'anachinata paykunaman willarqa: Diospa janaj pacha kamachiynenqa levaduraman rijch'akun. Uj warmi kinsa arroba jak'uman pisi levadurata jich'aykusqa chaypis, tukuynin masata poqochisqa, nispa.
Jesusqa tukuy imamanta rijch'anachinawan runakunaman parlarqa. Mana rijch'anachinawanqa mana imatapis paykunaman yachacherqachu.
Ajinamanta Jesusqa Diosmanta sut'inchajpa nisqanta junt'arqa: Rijch'anachinakunawan parlarisaj, sut'inchasajtaj imakunachus pakasqa karqanku Dios kay pachata ruwasqanmantapacha, chaykunata, nispa.
Chantá runakunata kacharpayaspa, Jesusqa wasiman yaykorqa. Yachachisqankunataj payman qayllaykuspa, nerqanku: Ama jina kaspa, cizaña qhora rijch'anachinamanta sut'inchawayku, nispa.
Chantá pay kuticherqa: Sumaj mujuta tarpojqa Runaj Churin.
Jallp'aqa kay pachawan ninakun. Sumaj mujutaj Diospa janaj pacha kamachiyninpi kajkuna kanku, cizañataj Kuraj Supayta kasojkuna.
Jinataj cizañata t'akaj awqaqa Kuraj Supaywan ninakun. Poqoyta oqharinataj kay pachaj tukukuyninwan ninakun, ruthojkunataj angelkuna kanku.
Imaynatachus runakuna cizañata tantaspa, ninawan ruphaykuchinku, ajinallataj kay pachaj tukukuyninpi kanqa.
Runaj Churin kamachiyta qallarishaspa, angelninkunata kachamonqa, kamachiyninmanta orqhonankupaj runata juchallichejkunata, millayta ruwajkunatawan ima.
Angelkunataj lawrashaj hornoman paykunata wijch'uykonqanku, chaypitaj manchay waqay, kiru k'arukuytaj kanqa.
Cheqan runakunatajrí Tata Diosninkoj kamachiyninpi inti jina lliphipirenqanku. Pichus nisqayta jap'ikuyta munajqa allinta uyarichun.
Chay jawa Diospa janaj pacha kamachiynenqa tapadoman rijch'akullantaj. Uj runaqa wajpa jallp'anpi tapadota tariytawan, pachallanmantaj watejmanta p'ampaykusqa. Kusisqa rispataj, tukuy kapuyninta vendemusqa chay jallp'ata rantikapunanpaj.
Jinallataj Diospa janaj pacha kamachiynenqa sumachaj perla walqakunata mask'aj ranqheroman rijch'akun.
May valorniyoj uj perlata tarispataj, tukuy kapusqanta vendeytawan, chay sumaj perlata rantikapusqa.
Jinallataj Diospa janaj pacha kamachiynenqa challwa jap'ina ch'ipaman rijch'akun. Challwirikunaqa ch'ipata qochaman wijch'uykuspa, tukuy imaymana challwakunata jap'isqanku.
Ashkha challwa ch'ipaman junt'aykojtinkukamataj, challwirikuna qocha kantuman aysasqanku. Chaypi tiyaykuspataj, paykuna allin kaj challwakunata canastakunaman churasqanku, mana allin kajtataj wijch'upusqanku.
Ajinallataj kanqa kay pachaj tukukuyninpi. Angelkunaqa jamuspa, juchasapakunata t'aqanqanku cheqan runakunamanta.
Chantá juchasapakunata lawrashaj hornoman wijch'uykonqanku, chaypitaj manchay waqay, kiru k'arukuytaj kanqa, nispa. Ajinata Jesús rijch'anachinawan yachacherqa.
Chaymanta Jesús yachachisqankunata taporqa: Kay tukuy imata entiendenkichejchu? nispa. Paykunataj kuticherqanku: Arí, Yachachej Wiraqochi, nispa.
Chantá Jesús paykunata nillarqataj: Chayrayku, Diospa kamachisqanmanta pi yachachejpis Diospa janaj pacha kamachiyninmanta yachaqakuspa, uj wasiyojman rijch'akun. Chay wasiyojqa waqaychananmanta orqhomusqa mosoj imakunata, mawk'a imakunatawan ima, nispa.
Jesús rijch'anachinawan yachachiyta tukuspa, chaymanta riporqa.
Nazaret llajtanman chayaspataj, tantakuna wasipi yachachiyta qallarerqa. Runakunataj t'ukuspa, ajinata nerqanku: Kay runaqa maypitaj kay tukuy imata yachamorqari? Imaynamantataj kay t'ukuna imakunatapis ruwanri?
Manachu payqa carpinterojpa churin? Manachu mamanpis María, wawqenkunapis Santiago, José, Simón, Judas ima kanku?
Manachu panankunapis noqanchejwan kashanku? Chantá maymantataj kay tukuy imata pay yachanri? nispa.
Chayrayku chay llajtayojkunaqa Jesusta pisipaj qhawarqanku. Jesustajrí paykunata nerqa: Mayllapipis Diosmanta sut'inchajtaqa allinpaj qhawanku. Chaywanpis llajtanpi, wasinpi imalla payta qhesachanku, nispa.
Chay llajtayojkuna Jesuspi mana atinikusqankurayku, payqa mana ashkha t'ukuna imakunata ruwarqachu.

Chaypacha kuraj kamachej Herodes Antipas sutiyoj Galileapi kamachisharqa, paytaj Jesuspa ruwasqanmanta uyarerqa.
Chantá kamachinkunata nerqa: Chayqa Bautizaj Juanchá. Wañusqamanta kawsarimpusqanrayku payqa kay jina atiyniyojpuni, t'ukuna imakunatataj ruwan, nispa.
Herodesqa chayta nerqa, imaraykuchus Juanta ñawpajta jap'ichispa, watasqata carcelman wisq'aykuchisqa Filipo wawqenpa warmin Herodiasrayku.
Herodestaj chayta ruwasqa, imaraykuchus Juan payta nisqa: Mana cuñadaykita warmiykipaj jap'ikapuyta atinkichu, nispa.
Chayrayku Herodesqa Juanta wañuchichiyta munasqa. Chaywanpis runakunata manchachikuspa, mana imanayta atisqachu, imaraykuchus Juanta tukuy runa Diosmanta sut'inchajpaj qhawasqanku.
Chantá Herodespa diachakunpi Herodiaspa ususin diachakuman wajyasqakunaj ñawpaqenkupi tususqa, Herodestaj maytapuni kusikusqa.
Chayrayku payqa tiluspa, chay sipasta nisqa: Imatachus mañakuwasqaykita qosqayki, nispa.
Sipastajrí mamanpa yuyaychasqan kaspa, Herodesta nisqa: Bautizaj Juanpa umanta qoway uj phampa chuwapi, nispa.
Chayta sipas nejtinkamaqa, kuraj kamachej Herodes llakikusqa. Chaywanpis chaypi kajkunaj ñawpaqenkupi tilusqanrayku, Juanpa umanta qonankuta kamachisqa.
Jinataj uj soldado carcelman rispa, Juanpa umanta qholumusqa.
Chay umatataj phampa chuwapi apamuspa, sipasman jaywasqa, paytaj mamanman apasqa.
Chay qhepata, Juanpa yachachisqankuna jamusqanku, ayanta apakapuspataj, p'ampasqanku. Chantá, Jesusman willaj risqanku.
Jesusqa Bautizaj Juan wañusqanta yachaspa, chaymanta uj botepi riporqa aswan karu cheqanejman, sapallan kananpaj. Runakunatajrí maymanchus risqanta yachaytawan, paypa qhepanta tukuy llajtamanta chakipi rerqanku.
Jinapi Jesús botemanta llojsishaspa, ashkha runata rikorqa. Paykunamanta khuyakuspataj, tukuy onqosqakunata qhaliyacherqa.
Ch'isiyaykuytataj, yachachisqankuna Jesusman qayllaykuspa, nerqanku: Ch'in cheqanejpi kanchej, ch'isiyaykushanñataj. Chayrayku kay runakunata kachapullayña, ranchokunaman rispa, imallatapis rantikamunankupaj, nispa.
Jesustajrí paykunata nerqa: Mana ripunankuchu tiyan. Qankuna paykunata mikhuchiychej, nispa.
Yachachisqakunataj kuticherqanku: Kaypeqa phishqa t'antalla, iskay challwakunallawan tiyapuwayku, nispa.
Jesustaj nerqa: Chayta apamuwaychej, nispa.
Chantá Jesús runakunata ch'iki pataman tiyarakunankuta kamacherqa. Jinaspataj, chay phishqa t'antakunata, iskay challwakunatawan makinpi jap'erqa, janajta qhawarispataj, Diosman pachis nerqa. Chantá, t'antakunata partispa, yachachisqankunaman jaywarqa, paykunataj runakunamanñataj rak'irarqanku.
Jinapi tukuyninku sajsakunankukama mikhorqanku. Jesuspa yachachisqankunataj puchoj t'antata chunka iskayniyoj canasta junt'ata tantarqanku.
Chay mikhojkunaqa 5.000 jina qharikuna karqanku, mana warmikunata yupaspa, nitaj wawakunata.
Chaypacha Jesusqa yachachisqankunata boteman wicharinankuta kamacherqa, qocha chimpaman ñawpashanankupaj. Chaykamataj Jesusqa runakunata kachapusharqa.
Runakunata kachapuytawantaj, sapallan orqoman wicharerqa, Dioswan parlarikoj. Tutayaykuytataj pay sapallan kasharqa.
Chaykama yachachisqakuna botepi qocha chawpitaña rishajtinku, yakoqa qhollchoqeyaspa, kayman jaqayman boteta apaykachasharqa, ñawpaqenkumantataj wayra manchayta phukumusharqa.
Manaraj sut'iyashajtintaj, Jesús yaku patata purispa, paykunanejman rerqa.
Jinapi yachachisqankunaqa runaman rijch'akojta yaku patata purejta rikuytawan, mayta manchachikuspa, qhaparerqanku: Alma, alma, nispa.
Jesustajrí usqhayllata paykunata nimorqa: Sonqochakuychej, noqa kani. Ama manchachikuychejchu, nispa.
Chantá Pedro kuticherqa: Wiraqochi, qanchus kanki chayqa, yaku patata qanman jamunayta niway, nispa.
Jesustaj nerqa: Jamuy, nispa. Jinapi Pedroqa botemanta llojsiytawan, Jesusman rinanpaj yaku patata puriyta qallarerqa.
Pedrotajrí sinch'i wayrata reparaspa, mancharikorqa, yakuman chinkaykoj jina kashaspataj, qhaparerqa: Wiraqochi, yanapariway, nispa.
Jesusqa Pedrota usqhayta makinmanta aysariytawan, nerqa: Qan pisillata noqapi atinikunki. Imaraykutaj iskaychakunkiri? nispa.
Jesuswan, Pedrowan ima boteman wicharejtinkukamataj, wayra thañikorqa.
Chaymantataj botepi kajkuna Jesusman qayllaykuspa, k'umuykukorqanku, nerqankutaj: Qanpuni Diospa Churin kanki, nispa.
Chantá Jesuswan, yachachisqankunawan qocha chimpaman rispa, Genesaret chaynejman chayarqanku.
Chay llajtayojkunataj Jesusta rejsiytawan, tukuynejman willaracherqanku pay chayamusqanmanta. Chantá tukuy onqosqakunata payman apamorqanku.
Jinataj Jesusta mayta nerqanku onqosqakuna p'achanpa kantullantapis llankharinankuta saqenanta. Chantá tukuy llankhaykojkunaqa onqoyninkumanta qhaliyachisqa karqanku.

Wakin fariseokuna, Diospa kamachisqanmanta yachachejkuna ima Jerusalenmanta jamorqanku. Chantá Jesusman qayllaykuspa, taporqanku:
Imaraykutaj yachachisqaykikuna ñawpa tatakunaj usunkuta mana ruwankuchuri? Paykunaqa makinkuta mana mayllakuspalla mikhunata mikhunku, nispa.
Jesustajrí tapurerqa: Imaraykutaj qankuna Diospa kamachisqanta p'akinkichej, usuykichejta ruwanaykichejraykuri?
Dios kamacherqa: Tataykita, mamaykitawan jatunpaj qhawanki, nispa. Nillarqataj: Pichus tatanta, chayrí mamanta maldicejqa wañuchisqa kachun, nispa.
Qankunarí ninkichej: Pillapis tatanta, chayrí mamanta niyta atin: Imawanchus qankunata yanapanay karqa, chayqa Diospaj t'aqasqaña, nispa.
Jinaqa manaña tatanta, nitaj mamantapis jatunpaj qhawaspa yanapanqachu. Ajinamanta qankunaqa Diospa kamachisqanta manakajman tukuchinkichej ñawpa usuykichejrayku.
Qankuna puraj uya kankichej. Qankunamanta Diosmanta sut'inchaj Isaías maychus kajta sut'inchaspa, kay jinata nerqa:
Dios nin: Kay runakunaqa simillankuwan jatunchawanku, sonqonkupitajrí ni noqamanta yuyarikullankupischu.
Qhasillata yupaychawanku. Paykunaqa runaj wakichisqallanta yachachinku noqaj kamachisqaypis kanman jina, nispa.
Chantá Jesús runakunata wajyaspa, nerqa: Tukuyniykichej uyariwaychej, sumajtataj entiendeychej:
Mana imapis runaj siminman yaykojqa payta Diospa ñawpaqenpi ch'ichichanchu. Manachayqa imachus runaj siminmanta llojsimun, chaymá runataqa Diospa ñawpaqenpi ch'ichichan, nispa.
Jinapi yachachisqankunaqa qayllaykuspa, Jesusta tapurerqanku: Yachankichu chay nisqaykita uyarispa, fariseokuna phiñarikusqankuta? nispa.
Jesustaj kuticherqa: Ima yurallapis janaj pacha Tataypa mana mallkisqanqa saphinmantapacha t'irasqa kanqa.
Paykunata saqeychej, imaraykuchus ñawsakuna kanku, waj ñawsakunata pusaykachajtaj. Sichus ñawsa runa waj ñawsata pusaykachanman chayqa, iskayninku t'oqoman urmaykonqanku, nispa.
Chaymanta Pedroqa Jesusta nerqa: Ama jina kaspa, chay rijch'anachinawan imatachus niyta munashasqaykita sut'inchawayku ari, nispa.
Jesustajrí kuticherqa: Manarajchu qankunapis entiendenkichej?
Manachu reparankichej tukuy imapis siminejta yaykojqa wijsallaman risqanta, chaymantataj llojsisqanta?
Simimanta imachus llojsejrí runaj sonqomanta rikhurin. Chaymá runataqa Diospa ñawpaqenpi ch'ichichan.
Runaj sonqon ukhumanta kay imakuna llojsimunku: Millay yuyaykuna, runa wañuchiykuna, khuchichakuspa qhenchachakuykuna, khuchichakuykuna, suwakuykuna, llullakuykuna, Diospa contranta rimaykuna ima.
Chay tukuy millay ruwaykunamá runaj sonqonmanta llojsimuspa, Diospa ñawpaqenpi chay runata ch'ichichan. Mana mayllasqa makiwan mikhuyrí mana runata ch'ichichanchu, nispa.
Chantá Jesús Genesaretmanta puririspa, Tiro llajta, Sidón llajta chaynejman rerqa.
Chaymantataj mana judío warmeqa Jesusman qayllaykuytawan, jatunmanta parlaspa mañakorqa: Wiraqochíy, Davidpa Churin, khuyarikuway ari. Ususiyta uj supay anchataña ñak'arichin, nispa.
Jesustajrí chay warmiman mana imata kuticherqachu. Chantá Jesuspa yachachisqankuna payman qayllaykuspa, mañarikorqanku: Chay warmita kachapuy, imaraykuchus qhaparispallapuni qhepanchejta jamushan, nispa.
Jinapi Jesusqa warmita nerqa: Tata Diosneyqa Israel ayllullata yanapanaypaj kachamuwan, imaraykuchus paykuna chinkasqa oveja jina kashanku, nispa.
Chaywanpis chay warmi qayllaykuspa, Jesuspa ñawpaqenpi pampakama k'umuykorqa, chantataj nerqa: Wiraqochíy, ama jina kaspa, yanaparillaway ari, nispa.
Jesustajrí kuticherqa: Mana allinchu wawakunamanta t'antankuta qhechuspa, alqokunaman qaranaqa, nispa.
Chay warmitajrí nerqa: Arí, Wiraqochíy, chaywanpis alqokunaqa mesa urapi uywajninkoj t'anta t'akasqankuta mikhullankutaj, nispa.
Jinapi, Jesús payta nerqa: Warmisita, sinch'itapuni noqapi atinikunki. Chayrayku munasqaykiman jina ruwasqa kachun, nispa. Chaymantapachataj chay warmej ususenqa qhaliyaporqa.
Jesús chaymanta llojsispa, Galilea qocha kantuman rerqa. Chantá, orqoman wicharispataj, chaypi tiyarikorqa.
Ashkha runataj, maypichus Jesús kasharqa, chayman qayllaykorqanku. Paykuna suchukunata pusamorqanku, jinallataj ñawsakunata, opakunata, ñuk'ukunata, waj ashkha onqosqakunatawan ima. Jesuspa ñawpaqenman onqosqakunata qayllachejtinkutaj, Jesús paykunata qhaliyacherqa.
Jinapi runakunaqa mayta t'ukorqanku opakunata parlajta rikuspa, ñuk'ukunata jaywarejta, suchukunata purirejta, ñawsakunatataj rikojta ima. Chantá paykuna Israelpa Diosninta yupaycharqanku.
Chantá Jesús yachachisqankunata wajyaspa, nerqa: Kay runakunamanta khuyarikuni, imaraykuchus kinsa p'unchaytaña noqawan kashanku, manataj imapis mikhunankupaj kanchu. Mana munaymanchu paykunata mana mikhusqata kachapuyta, imaraykuchus ñanpi llawch'iyankuman, nispa.
Yachachisqankunatajrí nerqanku: Kay ch'inpi maypitaj t'antata tarisunman, kay chhika runakunaman mikhuchinanchejpajri? nispa.
Jesustaj paykunata taporqa: Mashkha t'antataj kapusunkichejri? nispa. Paykunataj kuticherqanku: Qanchis t'antalla, pisi challwitakunawan ima, nispa.
Chantá Jesús runakunata pampapi tiyarakunankuta kamacherqa.
Chaymantataj chay qanchis t'antata, challwakunata ima jap'ispa, Diosman pachis nerqa. T'antakunata partiraspataj, yachachisqankunaman jaywarqa runakunaman rak'iranankupaj. Paykunataj ajinata ruwarqanku.
Ajinamanta chay tukuy runa sajsakunankukama mikhorqanku, yachachisqakunataj puchojta qanchis canasta junt'ata oqharerqanku.
Chaypacha mikhojkunaqa 4.000 jina qharikuna karqanku, mana warmikunata, nitaj wawakunata ima yupaspa.
Chantá Jesús chay runakunata kacharparipuytawan, boteman wicharispa, Magdala llajta chaynejman rerqa.

Uj kuti fariseokuna, saduceokunawan ima imaynallapipis Jesusta pantachiyta munaspa, payman qayllaykorqanku. Chantá runaj mana jayk'aj rikusqan t'ukunata ruwananta mañallarqankutaj, jinapi Diosmanta jamusqanta yachanankupaj.
Jesustajrí kuticherqa: Ch'isiyaykushajtin, qankuna ninkichej: Q'aya sumaj p'unchay kanqa, imaraykuchus janajpi phuyu pukata antawaramushan, nispa.
Tutamantataj ninkichej: Kunanqa sinch'ita paranqa, imaraykuchus janajpi puka yanata phuyuykamushan, nispa. Puraj uya, qankunaqa phuyuta qhawarispa, yachankichej imayna p'unchaychus kananta. Chantá imaraykutaj kunan tiempopi imachus kananmanta señalkunata mana rejsinkichejchuri?
Qankunaqa millayta ruwajkuna, qhenchachakoj runaj miraynintaj kaspa, runaj mana jayk'aj rikusqan t'ukunata ruwanayta niwankichej. Chaywanpis mana ima t'ukuna señaltapis rikuchisqaykichejchu, manachayqa Jonaswan imachus karqa, chayllata, nispa. Chantá paykunata k'akillata saqespa, Jesús riporqa.
Jesuspa yachachisqankunaqa qocha chimpaman chayaspa, t'antata mana apamusqankuta repararqanku.
Chaypachallataj Jesús nerqa: Allinta qhawakuspa, karunchakuychej fariseokunaj levadurankumanta, saduceokunajmantawan, nispa.
Yachachisqankunataj paykunapura ninakorqanku: Kaytaqa t'antata mana apamusqanchejraykuchá nishawanchej, nispa.
Jesustajrí imatachus ninakusqankuta yachaspa, paykunata ujtawan k'amerqa: Imaraykutaj mana t'anta kasqanrayku siminakushankichejri? Qankunaqa pisillataraj noqapi atinikunkichej.
Manarajchu entiendenkichej, nitajchu yuyarikunkichej imaynatachus phishqa t'antallawan 5.000 runakunata mikhuchisqayta, puchoj t'antatataj qankuna mashkha canastatachus oqharisqaykichejta?
Jinallataj qanchis t'antamanta, 4.000 runakunaman mikhuchejtiy, manachu yuyarikunkichej mashkha canasta junt'atachus puchoj t'antata oqharisqaykichejta?
Imajtintaj mana entiendenkichejchu mana t'antamantachu qankunaman parlashasqayta? Noqa ujtawan niykichej: Allinta qhawakuychej fariseokunaj levadurankumanta, saduceokunajmantawan, nispa.
Chaymantaña yachachisqankunaqa yuyayninkuman churakorqanku Jesusqa mana t'anta ruwana levaduramantachu parlashasqanta, manachayqa fariseokunaj, chantá saduceokunaj yachachisqankumanta.
Maypachachus Jesús Filipoj kamachisqan Cesarea llajta qayllaman chayarqa chaypacha, yachachisqankunata taporqa: Runakunaqa Runaj Churinpi kasqantataj ninkuri? nispa.
Paykunataj kuticherqanku: Wakinkunaqa Bautizaj Juan kasqaykita ninku, wajkunataj Elías kasqaykita, wakinkunataj Jeremías, chayrí Diospa ñawpa sut'inchajkunamanta ujnin kaj, nispa.
Jesús tapullarqataj: Qankunarí, pi kasqaytataj ninkichejri? nispa.
Chantá Simón Pedro kuticherqa: Qanqa Diospa kachamusqan Cristo kanki, kawsaj Diospa Churin, nispa.
Chaymanta Jesús nerqa: Kusikuyniyojmin kanki Simón, Jonaspa churin. Chaytaqa mana runachu sut'inchasunki, manachayrí, janaj pachapi kashaj Tata Diosniy chayta sut'inchasunki.
Noqataj niyki: Qanqa Pedro kanki, kay chhanka patapitaj iglesiayta sayarichisaj. Ukhu pachaj atiyninpis mana iglesiaytaqa atipayta atenqachu.
Noqataj qanman qosqayki Diospa janaj pacha kamachiyninman yaykunapaj llavekunata. Imatachus kay pachapi mana ruwanachu nispa ninki chayqa, janaj pachapipis chay nisqayki jinallataj kanqa. Imatachus kay pachapi ruwana walejlla nispa ninki chayqa, janaj pachapipis nisqaykiman jinallataj kanqa, nispa.
Chaymantataj Jesusqa yachachisqankunata mayta kamacherqa amapuni pimanpis willanankuta pay Diospa kachamusqan Cristo kasqanta.
Chaymantapacha Jesusqa yachachisqankunaman willayta qallarerqa Jerusalenman rinanpuni kasqanta, chaypitaj kurajkuna, Diospa kamachisqanmanta yachachejkuna, kuraj sacerdotekuna ima anchatapuni payta ñak'arichinankuta, wañuchinankuta ima. Chantá nillarqataj kinsa p'unchaymanta wañusqamanta kawsarimpunanta.
Jinapi Pedroqa Jesusta sapallanta waj cheqanejman pusaspa, k'amiyta qallarerqa: Tukuyta Kamachej Jesús, amapuni Dios chayta munachunchu. Ama chayta parlallaypischu, nispa.
Jesustajrí kutirikuspa, Pedrota nerqa: Riy kaymanta, Supay Satanás. Qanqa mana Diospa munasqanman jinachu yuyashanki, manachayqa runa jinalla, nispa.
Chaymanta Jesús yachachisqankunata nerqa: Pillapis yachachisqay kayta munajqa munasqanman jinalla purinanta saqechun, cruzninta oqharispataj, qhepayta jamuchun.
Pichus noqata kasunawanmanta nisqa kawsaynin aswan kasqanta qhawajqa mana wiñay kawsayman yaykonqachu. Chaywanpis pichus noqarayku kawsayninta mana may kasqanta qhawanchu, chay runaqa wiñay kawsayman yaykonqa.
Ima allintaj runapaj kanman, sichus kay pachaj tukuy kapuyninta jap'ispapis mana wiñay kawsayman yaykunmanchu chayqa? Manachayqa, imatataj pipis paganman wiñay kawsayniyoj kananpajri?
Aswan qhepaman Runaj Churenqa Tatanpa jatun kayninpa lliphipiyninpi jamonqa, angelninkunawan khuska. Chaypachataj pay sapa ujman ruwasqanman jina qoponqa.
Kayta sut'ita niykichej: Kaypi kajkunamanta wakin mana wañonqankuchu, Runaj Churinta kamachinanpaj jamushajta rikunankukama, nispa.

Chaymanta sojta p'unchayninman Jesusqa Pedrota, Santiagota, wawqen Juantawan ima, uj jatun orqoman pusarqa.
Chaypitaj paykuna qhawashajtinku, Jesús waj jinaman tukorqa. Uyanqa inti jina k'ancharerqa, p'achantaj may yurajta lliphipirerqa.
Jinallaman Moiseswan, Eliaswan rikhurimuspa, Jesuswan parlayta qallarerqanku.
Chayta rikuspa, Pedroqa Jesusta nerqa: Tukuyta Kamachej Jesús, kaypi kasqanchejqa manchay sumaj. Munajtiykeqa, kinsa ch'ujllata kaypi ruwasqayku: Ujta qanpaj, ujta Moisespaj, ujtataj Eliaspaj, nispa.
Ajinata Pedro parlashajtillanraj, ujllata k'ancharishaj uj phuyu paykunata p'ampaykorqa, chay phuyu ukhumantataj Dios nimorqa: Kaymin munasqa Chureyqa, ajllakusqaytaj. Paywan sonqo junt'asqa kani, chayrayku payta uyariychej, nispa.
Jesuspa yachachisqankuna chayta uyarispa, pampakama k'umuykorqanku, imaraykuchus sinch'itapuni mancharikorqanku.
Chantá Jesús qayllaykuspa, paykunata llankharerqa, nerqataj: Sayariychej, ama mancharikuychejchu, nispa.
Qhawarispataj, yachachisqakuna manaña pitapis rikorqankuchu, manachayqa Jesusllata.
Orqomanta urayk'amushajtinku, Jesús paykunata kamacherqa: Kunan imatachus rikusqaykichejta ama pimanpis willankichejchu, Runaj Churin wañusqamanta kawsarimpunankama, nispa.
Chantá yachachisqankunaqa Jesusta taporqanku: Imaraykutaj Diospa kamachisqanmanta yachachejkuna ninku Eliasraj kutimunan kasqanta manaraj Diospa kachamusqan jamushajtinri? nispa.
Jesustaj kuticherqa: Arí, Elías ñawpajta jamuspa, tukuy imata maychus kajman churanqa.
Noqatajrí niykichej: Eliasqa jamorqaña. Runakunarí payta mana rejsispa, tukuy ima munasqankuta payta ruwarqanku. Ajinallatataj Runaj Churinpis paykunaj makinpi ñak'arenqa, nispa.
Chaypacha yachachisqankuna repararqanku Jesusqa Bautizaj Juanmanta parlashasqanta.
Jesuswan, chay kinsa yachachisqankunawan ima chayarqanku maypichus ashkha runa tantasqa kasharqanku, chayman. Jinallapi, uj runa Jesusman qayllaykorqa, ñawpaqenman qonqoriykukuspataj, nerqa:
Wiraqochíy, churiymanta khuyarikuy ari, imaraykuchus t'uku onqoy payta anchata ñak'arichin. Ashkha kutita ninaman urmaykun, yakumanpis.
Noqataj yachachisqaykikunaman payta pusamorqani, paykunatajrí mana qhaliyachiyta aterqankuchu, nispa.
Jesustaj kuticherqa: Ay, noqapi mana atinikuyta atej runakuna. Mayk'ajkamataj qankunawan kasajri? Mayk'ajkamataj awantasqaykichejri? Chay waynata pusamuwaychejmá, nispa.
Chantá Jesusqa waynapi kaj supayta k'amerqa, supaytaj waynamanta llojserqa. Chaymantapachataj chay waynaqa qhaliyaporqa.
Aswan qhepaman yachachisqankuna Jesusman qayllaykuspa, sapallanpi taporqanku: Imaraykutaj noqayku waynamanta chay supayta mana qharqoyta aterqaykuchuri? nispa.
Jesustaj kuticherqa: Qankuna noqapi mana atinikusqaykichejrayku mana supayta qharqoyta aterqankichejchu. Noqataj kayta sut'ita niykichej: Noqapi atinikusqaykichejchus mostaza muju jinallapis kanman chayqa, kay orqota niwajchej: Kaymanta jaqayman ithirikuy, nispa, ithirinmantaj. Mana imapis qankunapaj kanmanchu mana ruway atinaqa.
Chaywanpis kay jina supaykunata qharqonapajqa Diosmanta mañakuna, ayunanataj, nispa.
Galileapi kashajtinku, Jesusqa ujtawan yachachisqankunata nerqa: Runaj Churenqa runakunaj makinman jaywasqa kanqa, paykunataj payta wañuchenqanku.
Chaywanpis kinsa p'unchaymanta kawsarimponqa, nispa. Yachachisqankunarí Jesús wañunanmanta uyarispa, mayta llakikorqanku.
Maypachachus Jesús, yachachisqankunawan ima Cafarnaún llajtaman chayarqanku chaypacha, Templopaj impuestota cobrajkunaqa Pedroman qayllaykuspa, taporqanku: Manachu yachachejniyki Templopaj impuestota pagayta yachan? nispa.
Pedrotaj kuticherqa: Arí, pay pagan, nispa. Chantá Pedro wasiman yaykushajtin, Jesús payta nerqapacha: Ima ninkitaj, Simón? Kay pachapi kuraj kamachejkunaqa pitataj tasata, chayrí impuestota pagachinku: Llajta masinkukunatachu, chayrí waj llajtayojkunatachu? nispa.
Pedrotaj kuticherqa: Waj llajtayojkunata pagachinku, nispa. Chantá Jesús nerqa: Arí, jina kajtenqa, kuraj kamachejpa llajta masinkuna mana impuestota pagankuchu.
Chaywanpis, kaykuna ama rimanankupaj kayta ruway: Qochaman rispa, challwa jap'inaykita choqamuy. Ñawpajta chhallmamoj challwatataj orqhospa, siminta kichariytawan, uj qolqeta tarinki. Chay qolqewantaj qanmanta, noqamantawan Templo impuestota pagamuy, nispa.

Chaypacha yachachisqankunaqa Jesusman qayllaykuspa, taporqanku: Pitaj aswan kurajpaj qhawasqa kanqa Diospa janaj pacha kamachiyninpiri? nispa.
Chantá Jesús uj wawata wajyaspa, paykunaj chawpinkuman sayaykucherqa,
nerqataj: Kayta sut'ita niykichej: Diosman kutirikunaykichej tiyan kay wawaman jina tukuspa. Manachayqa, Diospa janaj pacha kamachiyninman ni yaykullankichejpischu.
Ajina, sichus pipis kay wawa jina k'umuykukoj sonqoyoj kanman chayqa, Diospa janaj pacha kamachiyninpeqa tukuymanta nisqa aswan kurajpaj qhawasqa kanqa.
Jinallataj pichus sutiypi kay wawa jina kajta jap'ikojqa noqata jap'ikushawan.
Sichus pipis noqamanta jap'ikoj wawakunamanta ujllatapis juchaman urmachinman chayqa, pay sinch'i jasut'isqa kanqa. Chay juchallichejpajqa aswan allin kanman kunkanman molino rumita wataykuspa, mama qochaman choqaykunankoqa.
Ay, kay pachapi juchallinaman tanqajkunamanta. Juchallinaman tanqajkunaqa kallanqankupuni. Chaywanpis ay, imapichus tukukonqa, pichus ujkunata juchallinaman tanqajqa.
Chayrayku sichus makiyki, chayrí chakiyki juchallichisunkiman chayqa, khuchuytawan karuman wijch'uy. Aswan allin kanman ch'ulla makilla, chayrí ch'ulla chakilla kaspa wiñay kawsayman yaykunaykeqa iskay makiyoj, chayrí iskay chakiyoj wiñay nina lawray ukhu pachaman wijch'uykusqa kanaykimanta nisqaqa.
Jinallataj sichus ñawiyki juchallichisunkiman chayqa, orqhorparikuytawan karuman wijch'uy. Aswan allin kanman ch'ulla ñawilla wiñay kawsayman yaykunaykeqa, iskaynin ñawiyoj lawrashaj nina qochaman wijch'uykusqa kanaykimanta nisqaqa.
Qankunaqa kay juch'uykunamanta ama mayqentapis pisipaj qhawankichejchu, imaraykuchus noqa niykichej: Paykunaj angelninkoqa janaj pachapi Tata Diosniypa uyanta qhawashankupuni.
Runaj Churintaj chinkasqa kajkunata qhespichej jamun, nispa.
Jesús nillarqataj: Qankuna ima ninkichejtaj? Qankunamanta mayqenpis pachaj ovejayoj kaspa, ujnin chinkajtin, manachu chay jisq'on chunka jisq'onniyojta ch'innejpi saqespa, chinkasqa kajta tarinaykichejkama mask'aj riwajchej?
Kayta niykichej: Chinkasqa ovejanta tarikapuytawan, michejqa chay ovejanmanta astawan kusikonqa, jisq'on chunka jisq'onniyoj mana chinkajkunamanta nisqaqa.
Ajinallatataj, janaj pachapi kashaj Tata Diosniykichej mana munanchu ujllapis kay juch'uykunamanta chinkananta.
Sichus wawqeyki contraykita mana allinta ruwaspa juchallikun chayqa, qan sapallanpi payta k'amiy. Paytaj reparachisqaykita kasusonqa chayqa, qan wawqeykiwan ujtawan k'achata kawsakapunki.
Mana uyarisojtinrí, ujta, chayrí iskay runakunata pusariykukuspa, paywan ujtawan parlamuy. Ajina chay iskay, chayrí kinsa testigokunaj uyarisqankuwan tukuy parlasqaykichej sut'i kanqa.
Chaymanta chay juchallej mana uyarisojtenqa, iglesiamanñataj willay. Iglesiatapis manallataj uyarejtinrí, qankunaqa payta Diosman mana kutirikoj runata jina, chayrí impuestota cobrajta jinallaña qhawaychej.
Kayta sut'ita niykichej: Imatachus kay pachapi mana ruwanachu, nispa ninkichej chayqa, janaj pachapipis chay nisqaykichej jinallataj kanqa. Imatachus kay pachapi ruwana walejlla, nispa ninkichej chayqa, janaj pachapipis nisqaykichejman jinallataj kanqa, nispa.
Kaytapis nillaykichejtaj: Sichus qankunamanta iskay ukhu kay pachapi uj sonqolla kawajchej Diosmanta imatapis mañakunaykichejpaj chayqa, janaj pachapi kashaj Tata Diosneyqa imatachus mañakusqaykichejta qosonqachej.
Maypichá iskay, chayrí kinsa, noqaj sutiypi tantakunkichej chaypi noqa qankunawan kasaj, nispa. Ajinata Jesús nerqa.
Chantá Pedroqa Jesusman qayllaykuspa, nerqa: Wiraqochíy, wawqey contrayta juchallikojtenqa, mashkha kutitataj juchanta pampachasajri? Qanchis kutikamachu? nispa.
Jesustajrí payman kuticherqa: Noqa niyki: Mana qanchis kutikamallachu, manachayqa, qanchis chunka kuti qanchiskamaraj juchanta pampachanki.
Chayrayku Diospa janaj pacha kamachiynenqa kay jinaman rijch'akonqa: Uj kuraj kamachej kamachinkunamanta cuentata mañasqa.
Cuentata mañayta qallarispataj, kuraj kamachejqa ujnin kamachinta pusachimusqa, pichus waranqa waranqa qolqemanta manuyoj kasqa, chayta.
Chay kamachi mana imaynapi manunta junt'ayta atejtin, kuraj kamachejqa kamachisqa paywan, warminwan, wawankunawan, tukuy kapuyninwan ima vendesqa kananta, ajinamanta, manunta junt'ananpaj.
Chay kamachirí kuraj kamachejpa ñawpaqenman qonqoriykukuspa, maytapuni mañakusqa: Kuraj kamachejníy, suyarillawayraj ari, chantá tukuyninta qopullasqayki, nispa.
Kuraj kamachejtaj khuyakoj sonqoyoj kaspa, kamachinpa manunta qonqayman churasqa, chantá kacharipusqa.
Chantá chay kamacheqa chaymanta ripuspa, uj kamachi masinwan tinkukusqa, pichus uj chhika qolqe manulla kasqa, chaywan. Kunkanmanta q'apispataj, yaqha sipirparisqa: Qolqeyta kutichipuway, nispa.
Jinapi kamachi masintajrí ñawpaqenman qonqoriykukuspa, mañakusqa: Suyarillaway ari, noqataj tukuyninta kutichipusqayki, nispa.
Paytajrí mana uyarillaytapis munasqachu, manachayqa kamachi masinta carcelman wisq'aykuchisqa chay manunta junt'anankama.
Wakin kamachi masikuna chay tukuyta rikuspa, maytapuni llakikusqanku, rispataj, kuraj kamachejninkuman maychus kasqanta willaykamusqanku.
Chantá kuraj kamachejqa, pejpa manuntachus qonqayman churasqa, chay kamachita wajyachispa, nisqa: Millay runa, noqaqa tukuy manuykita qonqayman churarqani, khuyay khuyayta mañakuwasqaykirayku.
Manachu qanpis kamachi masiykita khuyanayki karqa, imaynatachus noqapis qanta khuyarqayki, ajinata? nispa.
Chaymantataj kuraj kamachej phiñakuspa, chay kamachita carcelman apachisqa, chaypi payta ñak'arichinankupaj, tukuy manunta junt'anankama, nispa.
Chantá Jesús uyarejkunata nerqa: Kikillantataj qankunatapis janaj pachapi kashaj Tata Diosneyqa ruwasonqachej, manachus wawqeykichejpa juchallisqanta tukuy sonqo pampachankichej chayqa, nispa.

Jesús chay tukuy imata niytawan, Galilea suyumanta riporqa, jinataj Jordán mayoj inti llojsimuy chimpanpi Judea cheqanejman chayarqa.
Chantá ashkha runa Jesuspa qhepanta chayman rerqanku, chaypitaj pay onqosqakunata qhaliyacherqa.
Chaypacha wakin fariseokuna Jesusman chimpaykorqanku, payta pantachiyta munaspataj, taporqanku: Qhareqa warminmanta imallamantapis t'aqakuyta atillanmanchu? nispa.
Jesustaj kuticherqa: Manachu Diospa Qhelqachisqanpi ñawirerqankichej, imaynatachus kay pachata ruwaj Diosqa qallariypi qharitawan, warmitawan ruwasqanta?
Chayrayku qhareqa tatanta, mamanta ima saqespa, warminwan khuskachakapun. Iskayninkutaj uj runa jinallaña kanku.
Ajinapeqa manaña iskaychu kanku, manachayrí ujllaña. Chayrayku, Diospa ujchasqantaqa ama pipis t'aqachunchu, nispa.
Chantá fariseokuna ujtawan tapullarqankutaj: Jinachus chayqa, imaraykutaj Moisés kamacherqa qhareqa t'aqanaku papelta warminman jaywaspa, payta kachapunantari? nispa.
Jesustaj kuticherqa: Qankuna rumi sonqo kasqaykichejraykumá Moisesqa warmiykichejmanta t'aqakunaykichejta saqesorqachej. Chaywanpis qallariypeqa mana jinachu karqa.
Chayrayku niykichej: Sichus pipis warminmanta t'aqakun mana pay wajwan wasanchaspa khuchichakojtillan, sitajchus waj warmiwan casarakun chayqa, chay runaqa khuchichakuspa qhenchachakun, nispa.
Chantá Jesuspa yachachisqankuna nerqanku: Sichus ajinata qhareqa warminwan kawsanan kashan chayqa, mana allinchu casarakunaqa, nispa.
Jesustaj kuticherqa: Mana tukuychu kay yachachisqayta entiendeyta atinku. Manachayqa pikunamanchá Dios kayta entiendenankupaj yachayta qon, chaykunalla.
Wakin qharikunaqa paqarikusqankumantapacha mana casarakunankupaj jinachu kanku, wakintataj runakuna capanku ama casarakunankupaj. Wakinkunatajrí munasqankuraykulla mana casarakunkuchu, Diospa janaj pacha kamachiyninrayku ruwanankuta junt'anankupaj. Pichus kay nisqayman jina kayta atejqa tukuy sonqo jap'ikuchun, nispa.
Uj kuti wakin tata mamakuna wawankukunata Jesusman pusamorqanku, paykunata makinwan llankhaykuspa Diosmanta mañapunanpaj. Yachachisqankunatajrí chay pusamojkunata k'amerqanku.
Jesustajrí yachachisqankunata nerqa: Wawakuna noqaman jamojta saqellaychej, amataj jark'aychejchu, imaraykuchus kay wawakuna jina kajkunalla Diospa janaj pacha kamachiyninman yaykonqanku, nispa.
Chantá Jesús wawakunata Diospa sutinpi saminchaytawan, chaynejmanta riporqa.
Chaypacha uj runa Jesusman qayllaykuspa, nerqa: Yachachej Wiraqochíy, ima allin kajtataj ruwasaj wiñay kawsayniyoj kanaypajri? nispa.
Jesustaj kuticherqa: Imaraykutaj allin kajmanta tapuwankiri? Mana pipis allin kanchu, manachayqa Dioslla. Sichus paypa kamachiyninman yaykuyta munanki chayrí, Diospa tukuy kamachisqankunata junt'ay, nispa.
Chantá chay runa taporqa: Mayqen kamachisqakunatataj junt'anay tiyanri? nispa. Jesustaj kuticherqa: Ama runata wañuchinkichu, ama khuchichakuspa qhenchachakunkichu, ama suwankichu, ama llulla testigomantapis sayankichu.
Chantá tataykita, mamaykitapis jatunpaj qhaway, jinallataj runa masiykitapis qan kikiykita jina munakuy, nispa.
Chay runataj nerqa: Noqa chaykunata junt'aniña. Imatawanraj ruwanay tiyanri? nispa.
Chantá Jesús payta nerqa: Sichus maychus kajta Diospa munayninta junt'ayta munanki chayqa, tukuy kapuyniykita vendemuspa, wajchakunaman chay qolqeta rak'iray. Ajinamanta janaj pachapi tukuy imayoj kanki. Chaymantataj kutimuspa, yachachisqay kanaykipaj noqata qhatiway, nispa.
Chay runarí Jesuspa nisqanta uyarispa, may llakisqa riporqa, imaraykuchus pay may jina qhapaj karqa.
Chantá Jesús yachachisqankunata nerqa: Kayta sut'ita niykichej: Qhapaj runaqa ñak'ayllata Diospa janaj pacha kamachiyninman yaykonqa.
Ujtawan niykichej: Astawanqa camelloraj yarwej ninrinta yaykuyta atinman, Diospa kamachiyninman qhapaj runa yaykunanmantaqa, nispa.
Chayta uyarispa, Jesuspa yachachisqankuna maytapuni t'ukorqanku, nerqankutaj: Jina chayqa, pitaj qhespichisqa kayta atinmanri? nispa.
Jesustaj paykunata qhawarispa, nerqa: Runapajqa chay mana atikunchu, Diostajrí tukuy imata ruwayta atin, nispa.
Jinapi Pedroqa Jesusta nerqa: Noqaykoqa qanwan purinaykupaj tukuy kapuyniykuta saqerparerqayku. Chayta ruwasqaykurayku imatataj noqayku jap'isqaykuri? nispa.
Chantá Jesús paykunata nerqa: Kayta sut'ita niykichej: Tukuy ima mosojman tukojtin, noqa Runaj Churin kamachinay jatun tiyanapi tiyaykukusaj. Chaypachataj noqawan purisqaykichejrayku, qankunapis chunka iskayniyoj kamachina tiyanapi tiyaykukullankichejtaj, Israelpa chunka iskayniyoj jatun ayllukunata juzganaykichejpaj.
Pillapis noqata qhatinawanrayku wasinta saqerparin, wawqenkunata, panankunata, chayrí tatanta, mamanta, warminta, jinallataj wawankunata, jallp'ankunata ima, chay runamanqa Dios pachaj kutita qoponqa, chay runataj wiñay kawsayniyoj kanqa.
Chaywanpis pikunachus kunan jatunpaj qhawasqa kanku, chaykunaqa qhepaman pisipaj qhawasqa kanqanku. Pikunachus kunan pisipaj qhawasqa kajkunarí, chay p'unchaypi jatunpaj qhawasqa kanqanku, nispa.

Diospa janaj pacha kamachiynenqa chajrayoj uj runaman rijch'akun, pichus tutamanta uva pallanankupaj peonkunata mink'aj llojsisqa, chayman.
Paykunata mink'ashaspataj, uj jornalta pagananta nisqa. Chaymantataj uva huertanman paykunata kachasqa.
Chantá yunta watay chay chayta, huertayojqa plazapi mana ima ruwanayoj runakunata rikusqa.
Qayllaykuspataj, nisqa: Qankunapis uva huertayman ruwaj riychej, chantá maychus kajta pagasqaykichej, nispa. Paykunataj risqanku.
Chajrayoj runaqa chawpi p'unchayta ujtawan llojsisqa, jinallataj chawpi p'unchay pasaytapis, chaypachallataj pallajkunata mink'asqa.
Yunta kachariy chay chayta ujtawan plazaman llojsispa, chajrayojqa wajkunatapis tarisqa mana ima ruwanayojta. Chantá paykunata nisqa: Imaraykutaj kaypi tukuy p'unchaynintinta mana imata ruwaspa kashankichejri? nispa.
Paykunataj kutichisqanku: Mana pipis mink'akuwaykuchu, nispa. Paytaj nisqa: Qankunapis huertayman uva pallaj rillaychejtaj, nispa. Paykunataj risqanku.
Ch'isiyaykuyta, uva huertayojqa mayordomonta nisqa: Peonkunata wajyaspa, pagapuy, qhepata yaykojkunamanta qallarispa, ñawpaj yaykojkunapi tukuychaspa, nispa.
Jinataj, mayordomoqa inti yaykuyllataña jamojkunaman uj jornaltapuni sapa ujman pagapusqa.
Tutamantapacha ruwaj peonkunatajrí chayta rikuspa, aswan ashkha qolqeta jap'iyta yuyashasqanku. Chaywanpis mana jinachu kasqa, manachayqa mayordomoqa sapa ujninkuman uj jornaltakamalla pagapusqa.
Pagonkuta jap'ispataj, chay peonkuna chajrayojpaj kay jinata thutuyta qallarisqanku:
Kay qhepa jamojkunaqa uj phanillataña pallarqanku. Qantaj noqaykuman jinallataj paykunaman pagapunki. Noqaykurí p'unchay junt'ata ruphaypi tuntispa ruwarqayku, nispa.
Chajrayoj runatajrí ujninman kutichisqa: Kawsaqéy, noqaqa mana ch'awkiyashaykichu. Manachu uj jornalta pagasunayta nispa mink'arqayki?
Kunantaj pagoykita jap'ikapuspa, ripullay. Noqaqa kay qhepa jamojkunaman, qanman jinallataj pagapuyta munani.
Manachu qolqeywan munasqayta ruwayta atini? Chayrí, k'acha kasqayraykuchu sajra ñawiwan qhawashawanki? nispa.
Chantá parlayta tukunanpaj Jesús nerqa: Ajinallataj kunan qhepapi kajkunaqa chaypacha ñawpajpi rikhurenqanku, ñawpajpi kajkunataj qhepapi kanqanku, nispa.
Jesús Jerusalenman rishaspa, chunka iskayniyoj yachachisqankunata wajnejman wajyarqa, kay jinatataj nerqa:
Kunanqa Jerusalén llajtaman rishanchej, chaypitaj noqa, pichus Runaj Churin kajta kuraj sacerdotekunaj makinkuman, Diospa kamachisqanmanta yachachejkunaman ima jaywaykuwanqanku. Paykunataj wañuchinawankupaj juchachawanqanku.
Chantá paykuna mana judío kajkunaman jaywaykuwanqanku. Mana judío kajkunataj alqochakuspa jasut'iwanqanku, cruzmantaj chakataykuwanqanku. Chaywanpis kinsa p'unchayninman wañusqamanta kawsarimpusaj, nispa.
Chaypacha Zebedeoj warminwan, churinkunawan ima Jesusman qayllaykorqanku. Warmitaj Jesuspa ñawpaqenpi qonqoriykukuspa, uj imata mañakorqa.
Jesustaj nerqa: Imatataj munankiri? nispa. Chay warmitaj kuticherqa: Niy ari, qan kamachishajtiyki, kay iskay churiykuna tiyaykukunankuta ujnin pañaykipi, ujnintaj lloq'eykipi, nispa.
Jesustaj nerqa: Mana yachankichejchu imatachus mañakusqaykichejta. Noqa imaynatachus ñak'arisaj, ajinata ñak'ariyta atiwajchejchu? nispa. Paykunataj nerqanku: Arí, atisqayku, nispa.
Chantá Jesús kuticherqa: Arí, qankunaqa noqa jina ñak'arinkichej. Chaywanpis pañaypi, lloq'eypitaj qankunata tiyachinayqa mana noqamantachu. Chaytaqa Tata Diosniylla wakichin, pikunatachus pay ajllarqa, chaykunapaj, nispa.
Jinallapi chay chunka yachachisqakuna chayta uyarispa, chay iskaynin wawqekunapaj mayta phiñakorqanku.
Jesustajrí tukuyninkuta wajyaspa, nerqa: Qankuna yachankichej, sapa llajtapi kamachejkunaqa atiyniyoj kasqankuta rikuchispa, munayninkuman jina runakunata apaykachanku. Ajinallatataj kurajkunapis atiyninkuwan munajta mana munajta runankunata kamachillankupuni.
Qankuna ukhupirí mana jinachu kanan tiyan. Manachayqa pichus qankunamanta kurajpaj qhawasqa kayta munajqa kamachiykichej jina kanan tiyan.
Jinallataj, mayqellanpis qankunamanta ñawpajpi kayta munajqa tukuyniykichejpa wata runan kanan tiyan.
Noqa Runaj Churenqa mana runawan sirvichikunaypajchu jamorqani. Aswanpis runakunaj kamachin jina kanaypaj jamorqani, kawsayniytataj qoj, ashkha runa qhespichisqa kanankupaj, nispa.
Jesús yachachisqankunawan Jericó llajtamanta llojsishajtin, ashkha runa payta qhatisharqanku.
Chantá iskay ñawsakuna chay ñan patapi tiyasharqanku. Jesús chaynejta rishasqanta uyarispataj, paykuna qhapariyta qallarerqanku: Wiraqochi, Davidpa Churin, khuyarikuwayku ari, nispa.
Runatajrí paykunata ch'inyachiyta munaspa, paykunata k'amerqanku. Chay ñawsa runakunatajrí astawanraj qhaparerqanku: Wiraqochi, Davidpa Churin, khuyarikuwayku ari, nispa.
Chantá Jesusqa sayaspa, ñawsakunata wajyarqa, jamojtinkutaj taporqa: Imatataj ruwapusunayta munankichejri? nispa.
Paykunataj kuticherqanku: Wiraqochi, qhawarichinawaykuta munayku, nispa.
Chantá Jesús paykunamanta khuyakuspa, ñawinkuta llankhaykorqa. Chayta ruwasqantawankamataj, paykuna rikuyta aterqanku. Chaymantataj Jesuswan khuska rerqanku.

Jesuswan, yachachisqankunawan ima Jerusalenman qayllashaspa, Olivos orqoj chimpanpi Betfagué llajtaman chayarqanku. Chaymantataj Jesús iskay yachachisqankunata kachaspa,
nerqa: Qankuna jaqay chimpa ranchoman riychej. Chaypitaj china burrota tarinkichej, uñanwan khuska watasqata. Phaskaraspataj, kayman aysamuychej.
Sichus pipis imata nisunkichejman chayqa, ninkichej: Wiraqochiyku Jesús kay burrokunata apanaykuta munashan. Chaymantataj kutichimpusonqapacha, nispa.
Ajinamanta Diosmanta ñawpa sut'inchajpa nisqan junt'akorqa:
Jerusalén llajtaman niychej: Kuraj kamachejniyki jamushasunki, paytaj llamp'u sonqoyoj kaspa, china burroj uñanpi lloq'asqa jamushan, maltón burritopi, nispa.
Chantá chay iskay yachachisqakuna rispa, Jesuspa kamachisqanman jina ruwarqanku.
China burrota uñantinta aysamuspa, qhatanankunawan caronaykorqanku. Jesustaj chayman lloq'aykorqa Jerusalenman rinanpaj.
Chantá ashkha runa qhatakunanku p'achakunata ñanman mast'arqanku. Wajkunataj sach'akunamanta thansakunata k'uturaspa, mast'allata ñanman churallarqankutaj.
Chantá Jesuspa ñawpaqenta rejkuna, qhepanta jamojkuna ima qhaparisharqanku: Davidpa Churin jatunchasqa kachun. Tukuyta Kamachej Diospa sutinpi jamojta jatunchaychej. Qhespichej Dios janaj pachapipis jatunchasqa kachun, nispa.
Jesús Jerusalenman yaykusqantawan, tukuy llajtantin maytapuni aywirispa, ch'ajwasharqanku, taporqankutaj: Pitaj kayri? nispa.
Jesuswan jamoj runakunataj kuticherqanku: Kayqa Diosmanta sut'inchaj Jesús. Payqa Galileamanta, Nazaret llajtayoj, nispa.
Chantá Jesús Temploj pationman yaykuspa, chaypi tukuy vendejkunata, rantejkunata ima jawaman qharqorqa. Jinallataj qolqe chhalajkunaj mesankuta, urpikunata vendejkunaj tiyanankutapis tijrararqa.
Paytaj nerqa: Diospa Qhelqachisqanpi nin: Waseyqa noqawan parlarikuna wasimin. Chaywanpis qankunaqa suwa thapaman tukuchisqankichej, nispa.
Ajinaqa Jesús Temploj pationpi kashajtin, ñawsakuna, suchukuna ima payman jamorqanku, Jesustaj paykunata qhaliyacherqa.
Jinapi kuraj sacerdotekuna, Diospa kamachisqanmanta yachachejkuna ima Jesuspa t'ukuna imakunata ruwasqanta rikorqanku. Chantá wawakunapis Temploj pationpi qhaparisharqanku: Jatunchasqa kachun Davidpa Churin, nispa. Chayta uyarispa, chay kurajkunaqa maytapuni phiñakorqanku.
Chayrayku Jesusta nerqanku: Uyarishankichu kaykuna imatachus nishasqankuta? nispa. Jesustaj kuticherqa: Arí, uyarishani. Qankunarí, manachu jayk'ajpis Diospa Qhelqachisqanpi kay jinata ñawirerqankichej? Chaypi nin: Qanqa juch'uy wawakunata, ñuñojkunatawan ima sumajta yupaychasunankuta yachacherqanki, nispa.
Chayta niytawantaj, Jesús paykunata saqespa, Betania llajtaman rerqa. Chay tutataj chaypi qhepakorqa.
Q'ayantin paqarin, Jerusalenman kutishaspa, Jesús yarqhachikorqa.
Ñan kantupitaj higo sach'ata rikorqa, poqoyninta pallarikuyta munaspataj qayllaykorqa. Chaywanpis laqhellata tarerqa. Chantá chay sach'ata nerqa: Kunanmantapacha amaña jayk'aj poqonkichu, nispa. Sach'ataj chaypacha ch'akiporqa.
Jesuspa yachachisqankuna chayta rikuytawan, t'ukuspa nerqanku: Imaynatataj higo sach'a chaypachalla ch'akipunri? nispa.
Jesustaj kuticherqa: Noqaqa kayta sut'ita niykichej: Sichus mana iskayrayaspa, Diospi atinikuwajchej chayqa, higo sach'awan imatachus ruwarqani, chaymanta astawanraj ruwawajchej. Kay orqotapis niwajchej: Ithiriy kaymanta, qochamantaj wijch'uykukuy, nispa, ajinataj kanman.
Kikillantaj sichus qankuna Diospi atinikuspa imatapis paymanta mañakunkichej chayqa, mañakusqaykichejta jap'inkichej, nispa.
Chantá Jesusqa Templo patioman yaykorqa. Chaypi yachachishajtintaj, kuraj sacerdotekuna, llajtaj kurajninkuna ima payman qayllaykuspa, taporqanku: Ima atiywantaj kay imakunata ruwankiri? Pitaj kay atiyta qosorqari? nispa.
Jesustaj paykunaman kuticherqa: Noqapis ujta tapullasqaykichejtaj. Chantá sichus chayman kutichiwankichej chayqa, noqapis nisqaykichej ima atiywanchus kay imakunata ruwasqayta.
Niwaychej: Pitaj Juanman bautizananpaj atiyta qorqa, janaj pachapi kaj Dioschu, chayrí runallachu? nispa. Chantá chay tapojkunaqa ninakorqanku: Dios churarqa, nispa nisun chayqa, pay niwasun: Imaraykutaj chantá mana paypa nisqanta jap'ikorqankichejchuri? nispa.
Manallataj niyta atinchejchu: Runalla Juanta churanku, nispa, imaraykuchus runakunata manchachikunchej. Paykuna yuyanku Juanqa Diosmanta sut'inchajpuni kasqanta, nispa.
Ajinamanta Jesusman kuticherqanku: Mana yachaykuchu, nispa. Chaymantataj Jesús kuticherqa: Noqapis manallataj nisqaykichejchu pichus atiyta qowasqanta kay imakunata ruwanaypaj, nispa.
Jesús chay kurajkunata tapullarqataj: Ima ninkichejtaj qankuna? Uj runa iskay churiyoj kasqa, paytaj ujninta nisqa: Wawáy, kunan p'unchay uva huertayman ruwaj riy, nispa.
Churintaj nisqa: Mana riymanchu, nispa. Jinapis yuyayninman kutirispa, uva huertaman risqa.
Chantá tataqa ujnin churinta kikillantataj nisqa: Qanpis llank'aj riy, nispa. Chay churintaj nisqa: Arí, tatáy risaj, nispa. Chaywanpis mana risqachu.
Kunan niwaychej: Chay iskayninkumanta mayqentaj tatanpa munasqanta ruwarqari? nispa. Paykunataj kuticherqanku: Ñawpaj kaj, nispa. Jesustaj nerqa: Kayta sut'ita niykichej: Impuestota cobrajkuna, phisu warmikuna ima Diospa kamachiyninman qankunamanta aswan ñawpajta yaykonqanku.
Chayta niykichej, imaraykuchus Bautizaj Juan cheqan kajta yachachej jamojtin, qankunaqa paypa nisqanta mana jap'ikorqankichejchu. Impuestota cobrajkuna, phisu warmikuna imatajrí nisqanta jap'ikorqanku. Qankunataj chay tukuyta rikushaspapis, manapuni Juanpa nisqanta jap'ikorqankichejchu, Diosman kutirikunaykichejpaj.
Uyariwaychej, uj rijch'anachinatawan nisqaykichej: Uj patrón jallp'anpi uvakunata mallkisqa, chay huertatataj perqawan muyuykuchisqa. Chaymanta chajra chawpipi uva ch'irwanata ruwachisqa, qhawana torretapis sayachisqa. Chantá huertanta llank'ajkunaman partidopi qospa, karuman ripusqa.
Uva pallana p'unchay chayamojtintaj, huertayojqa wakin kamachinkunata kachasqa, chay llank'ajkunamanta paypa partenta jap'inankupaj.
Chay llank'ajkunarí, kamachikunata jap'iytawan, ujninta maqaykusqanku, ujnintataj wañuchisqanku, ujnintataj rumiwan ch'anqaykusqanku.
Jinapi huertayojqa waj kamachikunatawan kachasqa. Llank'ajkunataj chaykunatapis kikillantataj ruwasqanku.
Qhepatarí, huertayojqa churintañataj kachaspa kay jinata yuyasqa: Churiytaqa respetanqankupuni, nispa.
Chaywanpis, chay llank'ajkunaqa huertayojpa churinta jamojta rikuspa, paykunapura ninakusqanku: Payqa kay jallp'ata chayaqeta jina jap'enqa. Jamuychej, payta wañuchinachej, jallp'ataj noqanchejpaj kanqa, nispa.
Payta jap'iytawantaj, uva huertamanta jawaman orqhospa, wañurparichisqanku, nispa.
Chantá Jesús taporqa: Uva huertayoj kutimuspaqa, chay llank'ajkunawan imatataj ruwanqari? nispa.
Kurajkunataj kuticherqanku: Chay millayta ruwaj llank'ajkunata mana khuyaspa wañurachenqa, jallp'antataj waj llank'ajkunaman qonqa, pikunachus poqoymanta partenta qoponqanku, chaykunaman, nispa.
Chantá Jesús nerqa: Manachu jayk'ajpis Diospa Qhelqachisqanpi kayta ñawirerqankichej? Ajinata nin: Wasi ruwajkunaj qhesachasqanku rumeqa cimiento esquinapaj sumaj rumiman tukupun. Chayqa Tukuyta Kamachej Diospa ruwasqanmin, noqanchejtaj t'ukuspa qhawanchej, nispa.
Chayrayku niykichej: Diosqa kamachiyninman yaykunata qankunamanta qhechonqa, jinataj paypa munayninta ruwajkunaman qonqa.
Chay esquina rumimanta parlaspataj, niykichej: Pillapis chay rumi pataman urmajqa t'unasqa kanqa. Chantá, pejpa patanmanchá chay rumi urmaykonqa, chayqa phirisqa kanqa, nispa.
Chayta uyarispa, kuraj sacerdotekuna, fariseokuna ima repararqanku Jesús chay rijch'anachinawan paykunamanta parlashasqanta.
Chayrayku payta presochayta munarqanku. Chaywanpis runakunata manchachikuspa, Jesusta mana imanayta aterqankuchu, imaraykuchus runakunaqa Diosmanta sut'inchaj kasqanta yuyarqanku.

Jesús ujtawan rijch'anachinawan paykunata yachacherqa:
Diospa janaj pacha kamachiynenqa rijch'akun uj kuraj kamachejman, pichus churin casarakushajtin, jatun mikhuyta wayk'uchisqa, chayman.
Chantá kuraj kamachejqa kamachinkunata kachasqa jatun mikhuyman wajyarisqa kajkunata pusamunankupaj. Wajyasqakunarí mana jamuyta munasqankuchu.
Chayrayku kuraj kamachej waj kamachinkunatañataj kachasqa, ajinata ninankupaj: Jatun mikhuna wakichisqaña. Wirayachisqa uywaykunata, wira toroykunata ima ñak'anankupaj kamachiniña. Chayrayku casaraku raymiman jamullaychejña, nispa.
Chaywanpis wajyasqakunaqa mana kasusqankuchu, manachayqa ujnin chajranman ripusqa, ujnintaj qhatunman.
Wakinkunataj kuraj kamachejpa kachankunata jap'ispa, wañuchinankukama maqaykusqanku.
Jinapi kuraj kamachejqa chayta uyarispa, anchatapuni phiñakusqa. Chayrayku uj tropa soldadokunata kachasqa, chay runa wañuchejkunata tukuchinankupaj, llajtankutataj ruphaykuchinankupaj ima.
Chaymantataj wakin kamachinkunata nisqa: Casamientopaj jatun mikhoyqa wakichisqaña chaypis, chay wajyasqakunaqa mana chayman jamunankupaj jinachu karqanku.
Kunanqa qankuna ñankunaman rispa, tukuy tarisqaykichej runata casarakuy raymiman wajyamuychej, nispa.
Kamachikunataj ñankunaman llojsispa, tarisqanku kaj chhikata wajyasqanku, allin kajkunata mana allin kajkunatapis. Ajinamanta raymi waseqa chay wajyasqakunawan junt'aykusqa.
Chantá kuraj kamachejqa wajyasqankunata qhawarej yaykusqa, chaypitaj uj runata mana casamiento p'achayojta rikusqa.
Nisqataj: Kawsaqéy, imajtintaj kayman yaykumorqanki mana casamiento p'achayojri? nispa. Chay runarí ch'inlla kakusqa.
Jinapi kuraj kamachejqa kamachinkunata nisqa: Kay runataqa chakin, makin watasqata jawa laqhaman wijch'uychej, maypichus waqay, kiru k'arukuytaj kanqa, chayman, nispa.
Noqataj niykichej: Ajina ari, wajyasqakunaqa ashkha kanku, ajllasqakunatajrí pisilla, nispa.
Chantá fariseokuna tantakuspa, yachachinakorqanku imaynatachus Jesusta ima nisqanpipis pantajtin, ch'ataykunankupaj.
Paykunataj wakin fariseo masinkunata, herodianokunatawan ima kacharqanku Jesusta nimunankupaj: Yachachej Wiraqochi, qan cheqanta parlaj kasqaykita yachayku, Diospa kasunatataj cheqanta yachachisqaykita ima. Qan manallataj pejpa nisqantapis kasunkichu, nitaj runaj uyanta qhawarispallachu imatapis ruwanki.
Niwayku ari: Allinchu kanman Romapi kuraj kamachej Cesarman impuestota pagana, manachu? nispa.
Jesustajrí mana allin sonqowanchu tapusqankuta yachaspa, nerqa: Qankunaqa puraj uya kankichej. Imaraykutaj pantachiwayta munankichejri?
Impuesto pagana uj phisuta rikuchiwaychej, nispa. Paykunataj uj phisuta jaywarqanku.
Chantá Jesús paykunata taporqa: Pejpa uyantaj, chantá pejpa sutintaj kay phisupi churasqa kashanri? nispa.
Paykunataj kuticherqanku: Cesarpata ari, nispa. Jesustaj kuticherqa: Jina kajtenqa, Cesarpata kajtaqa Cesarman qopuychej. Diospata kajtatajrí Diosman qopuychej, nispa.
Paykunataj chayta uyarispa, mayta t'ukorqanku, chantá riporqanku.
Chay p'unchayllataj saduceokunapis Jesusman jamorqanku, pikunachus ninku wañusqamanta kawsarimuy mana kasqanta, chaykuna. Paykunataj Jesusta taporqanku:
Yachachej Wiraqochi, Moisés kamacherqa: Casarasqa qharichus warminwan manaraj wawayoj kashaspa wañun chayqa, wawqen chay warmisapawan casarakuchun, ajinamanta wañoj wawqenpa miraynin ama chinkananpaj, nispa.
Noqayku ukhupi qanchis wawqekuna karqanku. Kuraj kaj casarakorqa, chaymantataj mana unayninmanchu mana wawayoj wañuporqa. Chantá, iskay kaj wawqe chay warmisapawan casarakorqa.
Jinapi iskay kaj wawqepis wañupullarqataj. Ajinamanta qanchisnintin chay warmiwan casarakuspa, mana wawayoj wañuporqanku.
Tukuyninkoj qhepantataj chay warmipis wañupullarqataj.
Kunan niwayku: Sichus qanchisnintin paywan casarakorqanku chayqa, wañusqamanta kawsarimuy p'unchaypi chay warmeqa mayqenpa warmintaj kanqari? nispa.
Chantá Jesús paykunaman kuticherqa: Qankunaqa pantashankichej, mana Diospa Qhelqachisqanta, nitaj Diospa atiynintapis yachasqaykichejrayku.
Wañojkuna kawsarimojtinkoqa, qharipis, warmipis manaña casarakonqankuchu, manachayqa janaj pachapi angelkuna jinallaña kanqanku.
Wañusqakunaj kawsarimuyninmantaqa, manachu ñawirerqankichej Dios imatachus nisqanta? Pay kay jinata nerqa:
Noqa Abrahampa Diosnin kani, Isaacpata, Jacobpata ima, nispa. Diosqa mana wañusqakunaj Diosninkuchu, manachayqa kawsajkunajta, nispa.
Chay imakunata uyarispa, runakunaqa Jesuspa yachachisqanmanta t'ukorqanku.
Maypachachus fariseokunaqa yachasqanku Jesús saduceokunata ch'inyachisqanta chaypacha, paykunañataj tantakuspa, Jesusta tapoj rerqanku.
Chantá Diospa kamachisqanmanta ujnin yachachej Jesusta pantachiyta munaspa, taporqa:
Yachachej Wiraqochi, Diospa tukuy kamachisqakunamanta mayqentaj aswan kurajri? nispa.
Jesustaj kuticherqa: Tukuyta Kamachej Diosniykitaqa tukuy sonqoykiwan munakunki, tukuy almaykiwan, tukuy yuyayniykiwantaj.
Chaymin Diospa kamachisqankunamanta aswan kuraj, ñawpaj kajtaj.
Qhepan kaj kamachisqapis ñawpaj kajman rijch'akullantaj: Runa masiykita munakunki qan kikiykita jina, nispa.
Kay iskay kamachisqakunapi tukuy kamachisqakuna junt'akun, Diosmanta sut'inchajkunaj nisqankupis, nispa.
Fariseokuna tantasqa kashajtinkuraj, Jesús paykunata taporqa:
Ima ninkichejtaj Cristomanta? Pejpa Churintajri? nispa. Paykunataj kuticherqanku: Payqa Davidpa Churin, nispa.
Jinapi Jesús nerqa: Chantá imaraykutaj Davidqa Santo Espiritunejta Cristota nerqa: Tukuyta Kamachejníy, nispa? David ajinata nerqa:
Tata Diosqa Tukuyta Kamachejniyta nerqa: Kay pañaynejpi tiyarikuy, awqaykikunata chakiyki uraman churanaykama, nispa.
Sichus kikin David Cristota Tukuyta Kamachejníy nin chayqa, imaynamantataj Cristoqa Davidpa Churin kanmanri? nispa.
Mana pipis kutichiyta atispa, chaymantapacha manaña pipis astawan taporqachu.

Chaymantaqa Jesús runakunaman, yachachisqankunaman ima kay jinata nerqa:
Fariseokunawan, Diospa kamachisqanmanta yachachejkunawan imaqa Moisespa cuentanmanta Diospa kamachisqanta yachachinku.
Chayrayku imatachá yachachisunkichej, chayta kasuspa, ruwaychej. Chaywanpis ama paykuna jina kaychejchu, imaraykuchus imatachus yachachisqankuta mana ruwankuchu.
Paykunaqa runakunaman kamachisqakunata junt'anankutapuni nispa, mana oqhariy atina llasa q'epita jina q'epiriykuchinku. Chaywanpis paykuna ni ruk'anankutapis kuyurichinkuchu oqhariyta yanaparinankupaj.
Chantá chay kurajkuna imatapis ruwanku, runawan rikuchikunallankupaj. Diospa Qhelqachisqanmanta wakin qhelqasqata mat'inkuman, makinkuman ima watakunku. Jinallataj jatuchaj waych'ayoj p'achakunata churakunku.
Jatun mikhuykunapipis ñawpajpipuni tiyayta munanku, jinallatataj tantakuna wasikunapipis.
Chantá plazakunapi runakunawan napaykuchikuyta munanku: Yachachej Wiraqochi, nichikuspa.
Qankunarí, ama Yachachej Wiraqochi nichikunkichejchu, imaraykuchus Yachachej Wiraqochiykichejqa ujlla. Qankunaqa tukuyniykichej wawqepuralla kankichej.
Kay pachapi ama pitapis ninkichejchu: Tatáy, nispa, imaraykuchus Tata Dioslla Tataykichejqa, paytaj janaj pachapi kashan.
Amallataj nichikuychejchu: Yachachejníy, nispa, imaraykuchus Yachachejniykichejqa ujlla, chaytaj Cristo.
Manachayqa qankunamanta kurajpaj qhawasqa kajqa kamachiykichej kachun.
Jatunchakojrí k'umuykuchisqa kanqa, k'umuykukojtaj jatunchasqa kanqa.
Ay qankunamanta, puraj uya fariseokuna, Diospa kamachisqanmanta yachachejkuna ima. Qankunaqa Diospa janaj pacha kamachiyninman yaykunata wisq'ankichej. Qankuna chayman mana yaykunkichejchu, nitaj yaykuyta munajkunatapis yaykojta saqenkichejchu.
Ay qankunamanta, puraj uya fariseokuna, Diospa kamachisqanmanta yachachejkuna ima. Qankunaqa warmisapaj tiyapuyninkuta oqokapunkichej. Chantá mana jina kasqaykichejta reparachikunaykichejpaj unay unayta Dioswan parlarikoj tukunkichej. Chayrayku qankuna aswan sinch'i ñak'ariywan jasut'isqa kankichej.
Ay qankunamanta, puraj uya fariseokuna, Diospa kamachisqanmanta yachachejkuna ima. Qankunaqa mama qochanta rinkichej, tukuynejtataj purimunkichej uj runallatapis t'aqaykichejman pusamunaykichejpaj. Chay runa qankunaman k'askakapojtintajrí, paytaqa qankunamanta astawanraj lawrashaj nina qochaman wijch'usqa kananpaj jinaman tukuchinkichej.
Ay qankunamanta, ñawsa kashaspa wajkunata pusaykachajkuna. Qankuna yachachinkichej: Pichus Templorayku tilojqa mana tilusqanta junt'ananpunichu tiyan. Chaywanpis Temploj qorinrayku tilojrí nisqanta junt'ananpuni tiyan, nispa.
Wampu, ñawsa runakuna. Mayqentaj aswan kurajri: Temploj qorinchu, chayrí chay qorita Diospaj t'aqaj Templochu?
Chaymanta yachachillankichejtaj: Pichus altarrayku tilojqa mana chay tilusqanta junt'ananpunichu tiyan. Chantá, pichá altar patapi kashaj jaywasqarayku tilojrí nisqanta junt'ananpuni tiyan, nispa.
Ñawsa runakuna. Mayqentaj aswan kurajri: Jaywasqa kajchu, chayrí chay jaywasqata Diospaj t'aqaj altarchu?
Pichus altarrayku tilojqa altar patapi kaj imakunaraykupis tilullantaj.
Jinallataj pichus Templorayku tilojpis mana Temploraykullachu tilun. Aswanpis, chaypi tiyakoj Diosraykupis tilullantaj.
Sitajchus pipis janaj pacharayku tilun chayqa, Diosraykupis tilullantaj, imaraykuchus Diospa kamachinan tiyanapis janaj pachapi kashan.
Ay qankunamanta, puraj uya fariseokuna, Diospa kamachisqanmanta yachachejkuna ima. Qankunaqa sapa chunkamanta ujta Diosman qonkichej mentamanta, anismanta, cominomanta ima. Chaywanpis kamachisqakunamanta aswan kuraj kajtarí mana kasunkichejchu. Chaykuna kanku: Cheqan kay, khuyapayakoj kay, jinallataj Diosta mana wasanchay ima. Chay kuraj kamachisqakunataqa ruwanaykichejpuni tiyan, mana chay ujkunata qonqaspa.
Qankunaqa ñawsa pusaykachaj ñawsa runakuna kankichej, ama ch'ichipaj qhawasqa kanaykichejpajtaj ch'uspita ch'umankichej. Chaywanpis camellota oqoykullankichej.
Ay qankunamanta, puraj uya fariseokuna, Diospa kamachisqanmanta yachachejkuna ima. Qankunaqa vasota, chuwatapis jawallanta mayllankichej. Ukhunkurí ch'ichi kashan. Qankunaj sonqoykichejqa suwanawan, millay kawsaywan ima junt'a kashan.
Ñawsa fariseo, ñawpajta vasoj ukhunta mayllay, chuwaj ukhuntawan, ajinamanta jawanpis llimphu kananpaj.
Ay qankunamanta, puraj uya fariseokuna, Diospa kamachisqanmanta yachachejkuna ima. Qankunaqa yurajchasqa covachaman rijch'akunkichej. Covachaqa jawamanta k'achitu rikukun. Ukhunrí aya tulluwan, tukuy millay asnawan junt'a kashan.
Qankunapis ajinallataj kankichej: Runaj ñawpaqenpi cheqan runaman rijch'akunkichej. Sonqoykichejrí puraj uya kaywan, millay ruwanawan ima junt'a kashan.
Ay qankunamanta, puraj uya fariseokuna, Diospa kamachisqanmanta yachachejkuna ima. Qankunaqa Diosmanta ñawpa sut'inchajkunaj covachankunata sayarichinkichej. Jinallataj, cheqan kaj ñawpa runakunaj covachankunatapis k'achanchankichej.
Chantá ninkichej: Sichus ñawpa tatanchejkuna kawsasharqanku, chaypacha kawsashasunman karqa chayqa, noqanchej Diosmanta sut'inchajkunata wañuchiyta mana yanapasunmanchu karqa, nispa.
Ajinata nisqaykichejwanqa qankunallataj contraykichejta parlankichej, Diosmanta sut'inchajkunata wañuchejkunaj wawankuna kasqaykichejta.
Chayrayku kunanqa qankunapis imatachus tataykichejkuna ruwayta qallarisqankuta tukuychallaychejña.
Qankuna venenoyoj katari jina kankichej. Imaynatataj lawrashaj nina qochaman wijch'usqa kanaykichejmanta llusp'iyta yuyankichejri?
Chayrayku noqaqa Diosmanta sut'inchajkunata kachamusqaykichej, yachayniyojkunata, yachachejkunata ima. Qankunatajrí wakinta wañuchinkichej, wakinta cruzman chakatankichej, wakintataj tantakuna wasikunapi jasut'inkichej, wajkunatataj llajtamanta llajta qhatiykachankichej.
Ajinata qankuna juchachasqa kankichej tukuy mana juchayojkuna wañuchisqa kasqankumanta, Abel wañuchisqa kasqanmantapacha, Berequiaspa churin Zacariaskama, pitachus Temploj pationpi altar qayllapi wañucherqankichej, chaykama.
Kayta sut'ita niykichej: Kay tukuy imamanta jasut'eyqa kunan p'unchay kawsajkunaj patankuman urmamonqa, nispa.
Jesús nillarqataj: Ay Jerusalén, qanqa Diosmanta sut'inchajkunata wañuchej llajta kanki. Qanman Diospa kachamusqankunatapis rumiwan ch'anqaykuspa, wañuchillankitaj. Noqa mashkha kutitachus wawaykikunata tantayta munarqani, imaynatachus wallpa chillwinkunata lijran uraman tantaykun, ajinata. Qantajrí mana munarqankichu.
Kunanrí qhawariychej, wasiykichejqa ch'inpacha qhepakonqa.
Chayrayku niykichej: Manaña ujtawan rikuwankichejchu, ninaykichejkama: Tukuyta Kamachej Diospa sutinpi jamojta jatunchaychej, nispa.

Jesús Templo patiomanta llojsishajtin, yachachisqankuna qayllaykuspa, Temploj muyuyninpi wasikuna imaynachus ruwasqa kasqankuta rikucherqanku.
Jesustajrí paykunata nerqa: Kay tukuyta rikunkichejchu? Kayta sut'ita niykichej: Kaypeqa mana uj rumillapis rumi patapi qhepakonqachu, manachayqa tukuynin thuñisqa kanqa, nispa.
Olivos orqopi Jesús kashaspa, pay tiyaykukorqa, yachachisqankuna qayllaykuspataj, sapallanpi taporqanku: Niwayku ari, mayk'ajtaj Templo thuñisqa kanqa? Ima señaltaj kanqa yachanaykupaj mayk'ajchus kutimunaykita, chantá mayk'ajchus kay pacha tukukunanta ima? nispa.
Chantá Jesús paykunaman kuticherqa: Allinta qhawakuychej, pajtataj pipis q'otiyasunkichejman.
Chayta niykichej, imaraykuchus sutiypi ashkha runa jamuspa, nenqanku: Noqaqa Diospa kachamusqan Cristo kani, nispa. Ajinamantataj ashkha runata pantachenqanku.
Qankunaqa wañuchinakumanta, maqanaku kananmanta ima uyarispa, ama mancharikuychejchu. Chay tukuy ima kananpuni tiyan. Chaywanpis manaraj kay pachaj tukukuyninchu kanqa.
Uj suyoqa waj suyoj contranta oqharikonqa, uj kamachejtaj waj kamachejpa contranta. Jinallataj tukuynejpi jallp'a ikhakuykuna kanqa, yarqhaykuna ima.
Chaywanpis chay tukoyqa paqarichikoj warmej nanayninpa qallariynin jinalla kanqa.
Chantá runakuna qankunata jap'ichispa, ñak'arichisonqachej, wakinniykichejtataj wañuchisonqachej. Ajinata tukuy runaj chejnisqan kankichej noqaj sutiyrayku.
Chaypacha yachachisqaykunamanta ashkha qhepaman kutiriponqanku, purajmantataj ch'atanakonqanku, chejninakonqanku ima.
Ashkha llulla sut'inchajkuna rikhurimuspa, may chhika runata pantachenqanku.
Jinallataj millayta ruwana mayta ashkhayajtin, runakunaqa manaña munanakonqankuchu.
Chaywanpis qankunamanta pichus tukukuykama sinch'ita sayaj, chay runatamá Dios qhespichenqa.
Jinallataj Diospa janaj pacha kamachiyninmanta sumaj willayqa tukuynejpi willasqa kanqa, tukuy runa yachanankupaj. Chaymantaraj kay pachaj tukukuynin kanqa.
Pichus kayta ñawirejqa sut'ita yachachun: Qankuna rikunkichej chay chejnina millay millachikunata Diospa Templonpi sayashajta, mayqenmantachus Diosmanta sut'inchaj Daniel parlarqa, chayta.
Chaypacha Judeapi kashajkuna orqokunaman ayqechunku.
Chay p'unchaypi pipis wasi alto patapi kashaspaqa, ama urayk'amuchunchu wasinmanta imatapis orqhonanpaj.
Chajrapi kajpis nillataj wasinman kutirimuchunchu p'achanta apakunanpaj.
Ay, chay p'unchaypi wijsayoj warmikunamanta, ñuñoj wawayoj warmikunamantapis.
Diosmanta mañakuychej ari, chay ayqenaykichej ama chiri tiempopi kananpaj, nitaj samarina p'unchaypipis.
Chay jina llakeyqa mana jayk'ajpis karqachu, Dios kay pachata ruwasqanmantapacha kunankama, nillataj qhepamanpis kanqachu.
Manachus Dios chay p'unchaykunata pisiyachinman chayqa, mana pipis qhespichisqachu kanman. Aswanpis payqa ajllakusqankunata munakusqanrayku chay p'unchaykunata pisiyachenqa.
Chaypachachus pipis nisunkichejman: Qhawaychej, kaypi Diospa kachamusqan Cristo kashan, nispa, chayrí: Jaqaypi Cristo kashan, nispa chayqa, amapuni nisqankuta jap'ikunkichejchu.
Ajinamanta llullakuspa: Cristo kani, nispa nejkuna rikhurimonqanku, mana cheqanta sunt'inchajkuna ima. Paykunataj runaj mana jayk'aj rikusqan t'ukunakunata ruwaspa, runakunata pantachenqanku. Atispaqa, Diospa ajllakusqankunatapis pantachinkuman.
Kay nisqayta allinta uyariwajchej. Kay tukuyta ñawpajmantaña willashaykichej.
Chayrayku sichus pipis nisunkichejman: Qhawaychej, Cristo ch'innejpi kashan, nispa chayqa, amapuni rinkichejchu. Chayrí sichus nisunkichejman: Qhawaychej, wasi ukhupi pakasqa kashan, nispa chayqa, amallataj nisqanta jap'ikunkichejchu.
Manachayqa imaynatachus lliuj lliujqa inti llojsimuynejmanta inti yaykuynejkama lliphipirispa k'ancharin, ajinallataj kanqa Runaj Churinpa jamunan p'unchay.
Maypichá aya tiyan, chayman suwintukuna tantakonqanku, nispa. Ajinata Jesús yachacherqa.
Jesús yachachillarqataj: Ñak'ariy p'unchaykunaj qhepanta, inti laqhayaykaponqa. Killapis manaña k'anchanqachu, ch'askakunapis urmaranqanku. Jinallataj janaj pacha atiykunapis kharkatitenqanku.
Chaypacha Runaj Churinpa jamuyninmanta señal janajpi rikhurimonqa. Jinapitaj tukuy kay pachapi ayllukuna mayta manchachikuspa, waqanqanku. Chantá paykuna Runaj Churinta janaj pachamanta phuyu patapi jamushajta rikuwanqanku, jatun atiywan, jatun kayniypa lliphipiyninwan ima.
Noqataj angelniykunata kachamusaj, trompetata sinch'ita waqachispa. Paykunataj tukuy ajllasqaykunata tantanqanku kay pachaj ujnin k'uchunmantapacha, janajpa ujnin kantunkama.
Kunan kay higo sach'a rijch'anachinamanta yachaychej. Maypachachus higo sach'aj k'allmankuna wawayarin, laqhenkunataj ijirimun, chaypacha, qankuna q'oñi tiempo qayllapiña kasqanta yachankichej.
Ajinallatataj qankunapis kay tukuy ima rikhurimojtin, Runaj Churin ñapis punkupiña kasqanta yachankichej.
Kayta sut'ita niykichej: Manaraj mita masiykichej tukukushajtinku, kay tukuy ima junt'akunan tiyan.
Janajpis, kay pachapis tukukaponqanku. Chaywanpis nisqayqa mana jayk'ajpis pasanqachu, manachayqa junt'akonqapuni.
Chay p'unchay, Runaj Churinpa jamunan p'unchay, chayrí chay phani mayk'ajchus kananmantaqa mana pipis yachanchu, ni janaj pachapi angelkunapis, nitaj Churipis. Tata Dioslla chaymantaqa yachan.
Imaynachus Noéj tiemponpi karqa, ajinallataj kanqa Runaj Churinpa kutimunan p'unchaypipis.
Chaypacha, manaraj jatun para chayamushajtin, runakunaqa mikhusharqanku, ujyasharqanku, casarakusharqanku ima, Noé arcaman yaykunan p'unchaykama.
Paykuna mana imatapis reparakorqankuchu jatun para jamunankama, tukuyninkutaj chinkachisqa karqanku. Ajinallataj kanqa Runaj Churin rikhurimunan, chay p'unchaypi.
Chaypachaqa iskay runakuna chajrapi kashanqanku. Ujnin oqharisqa kanqa, ujnintaj saqerparisqa.
Jinallataj iskay warmikuna molinopi jak'ushanqanku. Ujnin oqharisqa kanqa, ujnintaj saqerparisqa.
Chayrayku, qankunapis wakichisqa suyaychej, imaraykuchus mana yachankichejchu ima p'unchaychus Tukuyta Kamachejniykichej kutimunanta.
Kaytawan yachaychej: Sichus wasiyoj ima phanitachus suwa jamunanta yachanman chayqa, mana puñuspa suyaykunman, manataj suwachikunmanchu.
Chayrayku qankunapis wakichisqallataj kaychej, imaraykuchus Runaj Churenqa mana yuyasqaykichej p'unchaypi kutimonqa.
Pitaj allin yuyayniyoj mayordomo jina kanman? Paytaqa patronnin churan maychus tiemponpi kamachin masinkunaman mikhuchinanpaj.
Jaqay mayordomo kusikuyniyojmin kanqa, sichus patronnin ajinata ruwashajta taripanqa chayqa.
Kayta sut'ita niykichej: Chay jina mayordomotaqa patronnin tukuy kapuyninta qhawananpaj churanqa.
Chaywanpis mayordomo sajra sonqoyoj kaspa, ichapis ninman: Patronneyqa manaraj chayamonqachu, nispa.
Chantá wakin kamachi masinkunata maqayta qallarinman, jinallatataj warmi kamachikunatapis. Chantá mikhunman, ujyanmantaj machanankama.
Jinallapi patronnin kutimonqa mayordomoj mana suyasqan p'unchaypi, mana yachasqan phanipitaj.
Chayamuspataj, patronqa chay mayordomota sinch'ita jasut'iytawan, puraj uyakunatawan khuska wijch'onqa, maypichus waqay, kiru k'arukuytaj kanqa, chayman, nispa. Ajinata Jesús yachacherqa.

Jesús nillarqataj: Diospa janaj pacha kamachiynenqa casarakupi kaj chunka sipaskunaman rijch'akun. Paykunaqa lamparankuta oqharikuspa, casarakoj runata taripaj risqanku.
Phishqa sipaskuna mana yuyayniyoj kasqanku, phishqataj yuyayniyoj.
Chay mana yuyayniyoj sipaskunaqa lamparankuta aceiteyojta apaspapis, mana astawan aceiteta apakusqankuchu.
Yuyayniyoj sipaskunarí, lamparankupi, yuritunkupi ima aceiteta apakusqanku.
Jinapi casarakoj mana usqhayta chayamojtin, tukuyninku puñuywan atipachikuspa, puñurparisqanku.
Chawpi tutata jina uj qhapariy uyarikusqa: Casarakoj chayamushanña, taripamuychej ari, nispa.
Tukuynin sipaskunataj jatariytawan, lamparankuta wakichisqanku.
Jinapi mana yuyayniyoj sipaskunaqa yuyayniyojkunata nisqanku: Uj chhika aceiteta qoriwayku ari, imaraykuchus lamparayku wañupushanña, nispa.
Yuyayniyojkunatajrí kutichisqanku: Mana qoriykumanchu, imaraykuchus noqaykupaj, qankunapajpis pisiyanman. Aswanpis qhatojkunamanta aceiteta rantikamuychej ari, nispa.
Chaywanpis chay phishqa sipaskuna aceiteta rantej rinankukama, casarakoj chayamusqa, jinataj yuyayniyoj sipaskuna paywan khuska casamiento wasiman yaykusqanku. Chantá wasiyojqa punkuta wisq'aykusqa.
Jinapi chay phishqa sipaskuna chayamuspa, wajyakusqanku: Wiraqochi, wiraqochi, kicharimuwayku ari, nispa.
Casarakojtajrí nimusqa: Qankunataqa manapuni rejsiykichejchu, nispa.
Noqataj qankunatapis nillaykichejtaj: Wakichisqapuni kaychej, imaraykuchus mana yachankichejchu ima p'unchaytachus, chayrí ima phanitachus Runaj Churin kutimunanta, nispa.
Diospa janaj pacha kamachiynenqa rijch'akun uj patronman, pichus karuman ripushaspa, kamachinkunaman tiyapuyninta jaywasqa mirachinankupaj, chayman.
Payqa uj kamachiman 5.000 qolqeta qosqa, ujmantaj 2.000 qolqeta, ujninmantaj waranqallata. Ajinata sapa ujman qosqa ruwayta atisqankuman jina. Chaymantataj chay patrón karuman ripusqa.
Chantá 5.000 qolqeta jap'ej kamacheqa chay qolqeta uj jinatawan mirachisqa.
Jinallatataj 2.000 qolqeta jap'ejpis iskaytawan mirachisqa.
Chantá patronninkoqa unaymanta kutimuspa, paykunamanta cuentata mañasqa.
Jinapi pichus 5.000 qolqeta jap'ej kamachi chimpaykuspa, uj phishqa waranqatawan jaywasqa: Wiraqochíy, kay 5.000 qolqeta qowarqanki, chaywantaj kay 5.000 qolqetawan ganarqani, nispa.
Patronnintaj nisqa: Walejpacha, qanqa sumaj kamachi kanki. Kay pisi qolqewan allinta ruwasqaykirayku, kunanqa aswan sumaj ruwanaman churasqayki. Noqawan khuska kusirikunachej, nispa.
Chaymantaqa 2.000 qolqeta jap'ejñataj chimpaspa, nisqa: Wiraqochíy, kay 2.000 qolqeta qowarqanki, chaywantaj kay 2.000 qolqetawan ganarqani, nispa.
Patronnintaj payta nisqa: Walejpacha, qanqa sumaj kamachi kanki. Kay pisi qolqewan allinta ruwasqaykirayku, kunanqa aswan sumaj ruwanaman churasqayki. Noqawan khuska kusirikunachej, nispa.
Chantá 1.000 qolqeta jap'ejñataj chimpaykuspa, patronninta nisqa: Wiraqochíy, rejserqayki phiña runa kasqaykita. Mana tarpuspalla poqoyta oqharinki, jinallataj mana imatapis ruwaspalla jap'ikapuyta munanki.
Chayrayku, manchachikuspa, jallp'aman qolqeykita p'ampaykamorqani. Kayqa, qolqeykita jap'ikapuy ari, nispa.
Patronnintajrí payman kutichisqa: Qanqa ni imapaj allin, qhella kamachi kanki. Sichus qan yacharqanki mana tarpuspalla poqoyta oqharisqayta, chantá mana imatapis ruwaspalla jap'ikapuyta munasqayta chayqa,
chay qolqeyta bancoman churanayki karqa. Ajinamanta noqa kutimuspa, qolqeyta interesnintawan orqhokapuyman karqa, nispa.
Chantá patronqa chay waj kamachinkunata nisqa: Chay 1.000 qolqeta paymanta qhechuychej, chantá 10.000 qolqeyojmantaj jaywaychej.
Tiyapuyniyojmanqa aswan ashkha qosqa kanqa, mana tiyapuyniyojmantatajrí pisi kapusqantapis qhechonqanku.
Chantá kay ni imapaj allin kamachitaqa jawa laqhaman wijch'uychej, maypichus waqay, kiru k'arukuytaj kanqa, chayman.
Maypachachus Runaj Churin kuraj kamachej jina jatun kayninpa lliphipiyninpi, tukuy angelninkuwan jamonqa chaypacha, lliphipej kamachinan tiyanapi tiyaykukonqa.
Chantá tukuy suyumanta runakuna ñawpaqenman tantakamonqanku. Paytaj ujkunata ujkunamanta t'aqanqa, imaynatachus michejpis ovejakunata cabrakunamanta t'aqan, ajinata.
Paytaj ovejakunata pañanman churanqa, cabrakunatataj lloq'enman.
Chantá Kuraj Kamachejqa pañanpi kajkunata nenqa: Jamuychej, qankunaqa Tataypa saminchasqan kankichej. Chayrayku Diospa janaj pacha kamachiyninman yaykuychej, mayqenchus kay pachaj qallariyninmantapacha chayaqeykichejpaj wakichisqa karqa, chayman.
Chayman yaykunkichej, imaraykuchus yarqhasqa kashajtiy, qankuna mikhuchiwarqankichej. Yakumanta ch'akisqa kashajtiy, ujyachiwarqankichej. Karu llajtayoj jina purishajtiytaj, wasiykichejman wajyarikuwarqankichej.
Jinallataj mana p'achayoj kashajtiy, p'achallichiwarqankichej. Onqosqa kashajtiy, waturikuwarqankichej. Kikillantataj carcelpi kashajtiypis, watukoj jamuwarqankichej, nispa.
Chantá cheqan kajta ruwajkuna nenqanku: Tukuyta Kamachej, mayk'ajtaj yarqhasqata rikususpa, mikhuchisorqaykuri, chayrí yakumanta ch'akisqa kashajtiyki, ujyachisorqaykuri?
Chantapis mayk'ajtaj karu llajtayoj kasqaykita reparaspa, wasiykuman wajyarikorqaykuri? Chayrí p'achamanta usushajtiyki, mayk'ajtaj p'achallichisorqaykuri?
Qan onqosqa, chayrí carcelpi kashajtiyki, mayk'ajtaj waturikusorqaykuri? nispa.
Kuraj kamachejtaj paykunaman kutichenqa: Kayta sut'ita niykichej: Imatachus aswan pisipaj qhawasqa ujnin kaj wawqeypaj ruwarqankichej, chaytaqa noqapajmin ruwarqankichej, nispa.
Chantá Kuraj Kamachejqa lloq'enpi kajkunatañataj nenqa: Qankunaqa millayta ruwaj kankichej. Chayrayku kaymanta wiñaypaj nina lawrayman riychej, mayqenchus wakichisqa kashan Kuraj Supaypaj, chantá angelninkunapaj ima, chayman.
Chayta niykichej, imaraykuchus yarqhasqa kashajtiy, qankuna mana mikhunata qoriwarqankichejchu, yakumanta ch'akichikojtiytaj, mana yakuta jaywariwarqankichejchu.
Karu llajtayoj kashajtiy, mana wajyarikuwarqankichejchu. P'achamanta usushajtiy, mana p'achallichiwarqankichejchu. Onqosqa, carcelpitaj kashajtiypis, mana waturikuwarqankichejchu, nispa.
Chantá paykuna taponqanku: Tukuyta Kamachej, mayk'ajtaj rikusorqayku yarqhasqata, yakumanta ch'akichikojta, karu llajtayoj kasqaykita, p'achamanta pisichikojta, onqosqata, carcelpi wisq'asqata ima, manataj yanapasorqaykuchuri? nispa.
Kuraj Kamachejtaj paykunaman kutichenqa: Sut'ita niykichej: Sichus aswan pisipaj qhawasqa ujnin kaj wawqeyta mana yanaparqankichej chayqa, nillataj noqatapis yanapawarqankichejchu, nispa.
Chaymantataj paykuna wiñay ñak'ariyman renqanku, cheqan kajta ruwajkunatajrí wiñay kawsayman yaykonqanku, nispa. Ajinata Jesús yachacherqa.

Jesús chay tukuy imata yachachiyta tukuytawan, yachachisqankunata nerqa:
Qankunaqa yachankichej iskay p'unchaymantawan Pascua raymi kananta. Chaypacha Runaj Churinta jap'enqanku cruzman chakataykunankupaj, nispa.
Chaypachallataj Caifás sutiyoj kuraj kaj sacerdotej pationpi kuraj sacerdotekuna, judiokunaj kurajninkukuna ima tantakorqanku.
Chaypitaj yachachinakorqanku imaynamantapis Jesusta q'otiyaspa jap'inankupaj, chantá wañuchinankupaj ima.
Jinapis ninakorqanku: Ama Pascua raymi p'unchaypeqa jap'ichinachu, imaraykuchus runa oqharikuspa, ch'ajwankuman, nispa.
Chaykama Jesús Betania llajtapi kasharqa, Simonpa wasinpi, pichus ñawpajta llejti onqoyniyoj karqa, chaypapi.
Jesús mikhushajtintaj, uj warmi chayman yaykumorqa. Payqa sumaj q'apashaj nardo jawinata alabastro rumimanta juch'uy botellapi apamusharqa. Chay jawinataj manchay valorniyoj karqa. Chantá chay warmeqa jawinawan Jesuspa umanta jawiykorqa.
Jesuspa yachachisqankunatajrí chayta rikuytawan, phiñakuspa nerqanku: Imapajtaj kay warmi jinata chay sumaj q'apashaj jawinata usuchinri?
Chaytaqa pay ashkha qolqepi vendenman karqa, chay qolqewantaj wajchakunata yanapanman karqa, nispa.
Jesustajrí chayta uyarispa, paykunata nerqa: Imaraykutaj kay warmipaj rimashankichejri? Chayta noqawan ruwaspaqa, allinta ruwan.
Wajchakunaqa qankuna ukhupi kallanqankupuni. Noqarí manaña qankunawan unaytachu kasaj.
Payqa kay sumaj q'apashaj jawinawan ukhuyta jawiwaspa, p'ampakunay p'unchaypaj wakichishawan.
Kayta sut'ita niykichej: Mayllapipis noqamanta kay sumaj willay willakojtin, kay warmej ruwasqantapis willallanqankutaj, paymanta runa yuyarikunankupaj, nispa.
Chaypacha Jesuspa chunka iskayniyoj yachachisqankunamanta ujnin, Judas Iscariote sutiyoj kuraj sacerdotekunaman rerqa.
Nerqataj: Jesustachus jap'ichiykichejman chayqa, mashkhatataj pagawankichejmanri? nispa. Paykunataj nerqanku: Kinsa chunka qolqeta qosqayku, nispa.
Chaymantapachataj Judas mask'ayta qallarerqa imaynamantachus Jesusta jap'ichinanpaj.
Mana Levadurayoj T'anta Mikhuna Raymi qallariy p'unchayta Jesuspa yachachisqankuna payman qayllaykuspa, taporqanku: Maypitaj Pascua mikhuyta wakichinaykuta munankiri? nispa.
Paytaj kuticherqa: Llajtaman yaykuychej, chay rejsisqanchej runaj wasinman rispataj, niychej: Yachachej Wiraqochiyku nisunki: Willarqayki, chay p'unchay chayamunña. Kunantaj wasiykipi Pascua mikhuyta yachachisqaykunawan khuska mikhusaj, nispa.
Yachachisqankunataj Jesuspa kamachisqanman jina, Pascua mikhuyta wakichimorqanku.
Ch'isiyaykuytaña Jesusqa chay chunka iskayniyoj yachachisqankunawan mikhoj tiyaykorqa.
Mikhushajtinkutaj, Jesús nerqa: Kayta sut'ita niykichej: Qankunamanta ujniykichej wasanchawaspa jap'ichiwanqa, nispa.
Paykunataj ancha llakisqa, ujmanta uj tapuyta qallarerqanku: Wiraqochíy, chay wasanchasojqa mana noqachu kani, icharí? nispa.
Jesustaj paykunaman kuticherqa: Pichus noqawan khuska kay chuwamanta mikhushan, chaymin jap'ichiwanqa.
Kayta sut'ita niykichej: Runaj Churenqa wañunanpuni tiyan. Chaywanpis, ay, chay runamanta pichus payta wasanchaspa jap'ichin, chaymanta. Allin kanman karqa chay runapaj mana paqarinan, nispa.
Chantá jap'ichinan karqa, chay Judasqa Jesusta taporqa: Yachachej Wiraqochi, noqachu kani? nispa. Jesustaj kuticherqa: Arí, qan kanki, nispa.
Paykuna mikhushajtinku, Jesús t'antata oqharispa, Diosman pachis nerqa. Chantá chay t'antata partiytawan, yachachisqankunaman jaywaspa, nerqa: Jap'iychej, mikhuychejtaj. Kaymin ukhoyqa, nispa.
Chantá copata oqharispa, Jesús ujtawan Diosman pachis nerqa. Paykunaman jaywaspataj, nerqa: Kaymanta tukuyniykichej ujyaychej.
Kaymin yawarneyqa, chaywantaj Diosqa qankunawan mosoj tratota ruwan, chaytaj jich'asqa kanqa ashkha runaj juchanku pampachasqa kananpaj.
Kayta sut'itapuni niykichej: Manaña ujtawan vinota ujyasajchu, Diospa kamachiyninpi kaspa, mosoj vinota qankunawan khuska ujyanaykama, nispa.
Chantá uj salmota takiytawan, Olivos orqoman rerqanku.
Chaypacha Jesús paykunata nerqa: Kunan ch'isi tukuyniykichej noqata saqerpariwankichej. Diospa Qhelqachisqanpi nin: Michejta wañuchisaj, ovejakunataj ch'eqeranqanku, nispa.
Chaywanpis wañusqamanta kawsarimpuspa, noqa ñawpaqeykichejta Galileaman risaj, nispa.
Chantá Pedroqa Jesusta nerqa: Tukuyninku saqesojtinkupis, noqaqa manapuni jayk'ajpis saqerparisqaykichu, nispa.
Jesustaj payta nerqa: Kayta sut'ita niyki: Kunan ch'isipacha, manaraj gallo waqashajtin, kinsa kutita ninki noqata mana rejsiwasqaykita, nispa.
Pedrotajrí nillarqapuni: Qanwan wañunay kashajtinpis, manapuni nisajchu: Paytaqa mana rejsinichu, nispa. Chay ujkuna yachachisqakunapis kikillantataj nerqanku.
Jesuswan, yachachisqankunawan Getsemaní sutiyoj cheqaman chayajtinku, pay nerqa: Kaypi tiyarikuychej, noqataj jaqayman rispa, Tata Diosniywan parlarikamusaj, nispa.
Chantá Pedrota, Zebedeoj iskay churinkuna Santiagota, Juantawan ima aswan jaqaynejman pusarispa, Jesús sinch'i llakiywan ñak'ariyta qallarerqa.
Chaypacha paykunata nerqa: Sonqoyqa llakiymanta manchay phutisqa kashan wañunaypaj jina. Qankuna kayllapi qhepakuychej, qhawaychejtaj ama puñuspalla, nispa.
Aswan ñawpajman rispataj, Jesús pampakama k'umuykuytawan, Diosmanta mañakorqa: Tatáy, atikojtenqa, imatachus ñak'arinaymanta kacharichiway ari. Chaywanpis, ama noqaj munaynillay kachunchu, manachayqa qanpa munayniyki ruwasqa kachun, nispa.
Chaymanta Jesús kutimuspa, chay kinsa yachachisqankunata puñurashajta tariparqa. Pedrotataj nerqa: Manachu uj phanillatapis mana puñuspalla noqawan kayta aterqankichej?
Rijch'arisqa kaychej, ama puñuspa Dioswan parlarikuychej, juchaman tanqasqa kaspa ama kasunaykichejpaj. Sut'ita niykichej: Qankunaqa sonqoykichejpi kasuyta munankichej. Chaywanpis ukhuykichejqa pisi kallpayoj, nispa.
Chantá Jesús ujtawan rispa, mañakullarqataj: Tatáy, ñak'arinaypuni kajtenqa, qanpa munayniyki ruwasqa kachun, nispa.
Maypichus chay kinsa yachachisqankuna kasharqanku, chayman kutimuspataj, Jesús watejmanta paykunata puñushajta tariparqa, imaraykuchus paykuna puñuywan atichikuspa k'aywisharqanku.
Jinapi paykunata saqespa, Diosmanta mañakoj kutillarqataj. Kinsa kaj mañakuyninpipis kikillantataj mañakorqa.
Chaymanta kutimuspa, Jesús yachachisqankunata nerqa: Puñushallankichejrajchu? Samarikushankichejrajchu? Ñapis imachus kanan kashan junt'akushanña. Runaj Churenqa juchasapakunaj makinpiña kashan.
Jatariychej, jaku. Jap'ichiwajqa qayllapiña, nispa.
Jesús parlashajtillanraj, Judas chayaykamorqa. Payqa Jesuspa chunka iskayniyoj yachachisqankunamanta ujnin kaj karqa. Jinallataj paywan khuska ashkha runa jamorqanku espadayoj, k'aspiyoj ima. Chay runakunata kuraj sacerdotekuna, llajtamanta kurajkuna ima kachamusqanku.
Jesusta jap'ichej Judastaj chay presochajkunawan yachachinakusqaña imaynatachus Jesusta jap'ichinanta: Pitachari noqa much'aykusaj, chay kanqa. Payta jap'ispa, presota apankichej, nispa.
Ajinataj Judasqa Jesusman qayllaykuspa, nerqa: Imaynalla Yachachej Wiraqochíy, nispa. Jinaspataj, uyanpi much'aykorqa.
Chantá Jesús payta nerqa: Kawsaqe, ruwanaykitaqa ruwallayña, nispa. Jinapitaj Judaswan jamojkuna chimpaykuspa, Jesusta presocharqanku.
Chayllapi Jesuswan kajkunamanta ujnenqa espadanta sik'iytawan, wajtaspa kuraj kaj sacerdotej kamachinpa ninrinta qholurparerqa.
Jesustajrí nerqa: Espadaykita waqaychakapuy. Espadawan maqanakojkunaqa espadallawantaj wañuchisqa kanqanku.
Manachu yachanki: Tataymantachus yanapanawanta mañakuyman chayqa, kunanpacha angelninkunamanta chunka iskayniyoj tropamanta astawan kachamuwanman?
Ajinachus kanman chayqa, imaynamantataj Diospa Qhelqachisqan junt'akunmanri? nispa.
Chantá Jesús chay runakunata taporqa: Suwata jinachu jap'iwaj jamunkichej, espadayoj, k'aspiyoj ima? Sapa p'unchay Temploj pationpi yachachishajtiy, imaraykutaj mana jap'iwarqankichejchuri?
Chaywanpis kay jinata ruwashankichej, imaraykuchus Diosmanta sut'inchajkunaj nisqankoqa junt'akunan tiyan, nispa. Chantá tukuynin yachachisqankuna Jesusta sapallanta saqerparispa, ayqerikaporqanku.
Chantá Jesusta jap'ispa, presochajkunaqa payta pusarqanku kuraj kaj sacerdote Caifaspa wasinman, maypichus kuraj sacerdote, Diospa kamachisqanmanta yachachejkuna, kurajkuna ima tantasqa kasharqanku, chayman.
Pedrotajrí karu qhepallanta Jesusta qhaterqa kuraj kaj sacerdotej wasinpa pationkama. Chayman yaykuspataj, Templo qhawaj soldadokunawan khuska tiyaykukorqa. Chaypi pay suyarqa imapichus chay tukuy ima tukukunanta yachananpaj.
Chaykama kuraj sacerdotekuna, Jatun Juntamanta kajkunapiwan ima, llulla testigokunata mask'arqanku Jesusta ch'ataykunankupaj, jinamanta wañuchisqa kananpaj.
Chaywanpis ni imatapis tarerqankuchu. Ashkha llulla testigokuna jamorqanku chaypis, mana Jesuspi ima juchatapis tarerqankuchu payta ch'ataykunankupaj jina. Qhepamantajrí iskay llulla testigokunawan rikhurimullarqankutaj.
Paykunataj nerqanku: Kay runata nejta uyarerqayku: Diospa Templonta urmachiyta atiyman, kinsa p'unchaypitaj ujtawan sayarichiyman, nispa.
Chaypacha kuraj kaj sacerdote sayarispa, Jesusta taporqa: Manachu imatapis kutichikunki? Imamantataj kaykuna ch'ataykusunkuri? nispa.
Jesustajrí ch'inlla kakorqa. Chantá kuraj kaj sacerdoteqa Jesusta nerqa: Kawsashaj Diospa sutinpi niwayku: Qanchu Diospa kachamusqan Cristo kanki, Diospa Churin? nispa.
Jesustaj kuticherqa: Arí, qan ninki. Astawanqa niykichej: Kunanmanta ñawpajman Runaj Churinta rikunkichej Tukuy Atiyniyoj Diospa pañanpi tiyashajta, jinallataj phuyu patapi janaj pachamanta jamushajta ima, nispa.
Chayta uyariytawankama, kuraj kaj sacerdote patanchana p'achanta llik'irakuspa, nerqa: Kay runaqa Diospa contranpi millayta riman. Imapajñataj testigokunata munanchejri? Qankuna uyarinkichejña Diospa contranpi imaynatachus millayta rimasqanta.
Kunanqa ima ninkichejtaj? nispa. Paykunataj kuticherqanku: Payqa juchayoj. Chayrayku wañuchisqa kanan tiyan, nispa.
Chayta niytawantaj, paykuna Jesuspa uyanman thoqaykorqanku, laq'arqankutaj. Wajkunataj uyanpi sajmaspa,
nerqanku: Yu Cristo, sut'inchawayku pichus sajmasusqanta, nispa.
Pedro jawa patiopi tiyasqa kashajtin, uj sipas kamachi qayllaykuspa, nerqa: Qanpis Galilea llajtayoj Jesuswan purej kanki, nispa.
Pedrorí tukuypa ñawpaqenpi nerqa: Mana jinachu, nitaj yachanichu imamantachus parlasqaykita, nispa.
Pedro punkuman qayllashajtintaj, waj sipas kamachiñataj payta rikuspa, chaypi kajkunata nerqa: Kaypis Nazaret llajtayoj Jesuswan kasharqa, nispa.
Pedrotajrí tiluspa, watejmanta nerqa: Mana chay runata rejsinichu, nispa.
Uj chhikanmantawan, chaypi kashajkunañataj Pedroman qayllaykuspa, nerqanku: Qanqa paykunamantapuni kanki, imaraykuchus parlasqaykipi sut'i yachakun, nispa.
Jinapi Pedroqa tiluspa, nerqa: Dios jasut'iwachun llullakushanichus chayqa. Manapuni chay runata rejsinichu, pichus kanpis, nispa. Chayta Pedro nisqantawankamataj, gallo waqarqa.
Chantá Pedro yuyarikorqa Jesús kayta nisqanmanta: Manaraj gallo waqayta qallarishajtin, kinsa kutita ninki mana rejsiwasqaykita, nispa. Jawaman llojsispataj, Pedroqa sonqo nanayta waqarikorqa.

Sut'iyamojtin, kuraj kaj sacerdotekuna, judiokunaj kurajninkukuna ima juntapi tantakuspa, yachachinakorqanku Jesusta wañuchichinankupaj.
Chantá Jesuspa makinta wataspa, Romamanta kamachej Pilatoman pusarqanku.
Chantá wasanchaj Judasqa Jesusta wañunanpaj juchachasqata rikuspa, sonqonta nanachikorqa. Chayrayku chay kinsa chunka qolqeta kuraj sacerdotekunaman, kurajkunaman ima kutichiporqa.
Paykunatataj nerqa: Juchallini chay mana juchayojta wañuchisqa kananpaj jaywaykuspa, nispa. Paykunatajrí nerqanku: Chaymantaqa ni ima ruwanayku kanchu. Qan imanaypis ari, nispa.
Chantá Judasqa Templo ukhupi qolqeta qhallirparispa, riporqa. Chaymantataj sipikamorqa.
Jinapi kuraj sacerdotekuna chay qolqeta oqharispa, nerqanku: Kay qolqetaqa mana Diosman jaywana qolqewan khuska waqaychayta atisunmanchu, imaraykuchus kay qolqeqa runa wañuchinapaj pagana qolqe, nispa.
Chantá paykunapura parlanakuspa, chay qolqewan Manka Llut'ajpa Jallp'an sutiwan rejsisqa jallp'ata ranterqanku. Chaytaj karqa Jerusalenpi karu llajtayojkuna wañojtinku, chaypi p'ampanankupaj.
Chayrayku chay jallp'aqa kunankama Yawar Jallp'a sutiyoj.
Ajina junt'akorqa Diosmanta sut'inchaj Jeremiaspa nisqan: Kinsa chunka qolqeta jap'erqanku, imaraykuchus Israelpa churinkunaqa chay chhikalla pay valesqanta nerqanku.
Chay qolqewantaj Manka Llut'ajpa Jallp'anta ranterqanku, imaynatachus Tata Dios kamachiwasqanman jina, nispa.
Chantá judío kurajkunaqa Jesusta Romamanta kamachej Pilatoj ñawpaqenman pusarqanku, Pilatotaj Jesusta taporqa: Qanchu judiokunaj kuraj kamachejninku kanki? nispa. Jesustaj kuticherqa: Arí, qan ninki, nispa.
Kuraj sacerdotekuna, judiokunaj kurajninkukunawan ima Jesusta ch'ataykushajtinku, pay mana imatapis kutichikorqachu.
Chayrayku Pilatoqa Jesusta taporqa: Manachu uyarinki contraykita tukuy imamanta ch'ataykususqankuta? nispa.
Chaywanpis Jesús manapuni ni uj simillatapis kuticherqachu, chaymantataj Pilato mayta t'ukusharqa.
Sapa Pascua raymipi Pilatoqa uj presota kacharichejpuni, mayqentachá runakuna munaj kanku, chayta.
Chaypachataj Barrabás sutiyoj uj runa carcelpi wisq'asqa kasharqa. Payqa manchay uyarisqa karqa millayta ruwaj runamanta.
Jinapi Pilatoqa tantasqa runakunata taporqa: Pitataj kacharichinayta munawajchej: Barrabastachu, chayrí Jesustachu, pitachus Diospa kachamusqan Cristo ninkichej, chayta? nispa.
Pilato repararqa judío kurajkuna Jesusta envidiakuspa, payman pusamusqankuta.
Jinapi Pilato juzgananpaj kashajtin, warmin nichimorqa: Ama imatapis ruwaychu chay cheqan kaj runawanqa, imaraykuchus payrayku kunan ch'isi mancharikunata mosqokorqani, nispa.
Chantá kuraj sacerdotekuna, kurajkunawan imaqa runakunaman yachaykucherqanku Pilatota ninankupaj Barrabasta kacharichinanta, Jesustataj wañuchichinanta.
Pilatotajrí ujtawan taporqa: Mayqentataj kacharichinayta munankichejri? nispa. Paykunataj kuticherqanku: Barrabasta, nispa.
Chaymantataj Pilato taporqa: Imanasajtaj Cristo nisqa Jesuswanri? nispa. Tukuyninkutaj uj kunkalla qhaparerqanku: Cruzman chakatasqa kachun, nispa.
Pilato nillarqataj: Ima mana allin kajtataj pay ruwarqari? nispa. Paykunarí astawan qhaparerqanku: Cruzman chakatachiy ari, nispa.
Chaypacha Pilato astawan ch'ajwa jatarisqanta rikorqa, mana imanayta atispataj, yakuta apachimorqa. Chay runakunaj ñawpaqenpitaj makinta mayllakuspa, nerqa: Mana noqachu juchayoj kani kay cheqan runaj wañuyninmantaqa. Qankunamin juchayoj kankichej, nispa.
Runakunataj kuticherqanku: Noqayku, chantá wawaykukuna ima kay runaj wañuchisqan kasqanmanta juchayoj kasqayku kachun, nispa.
Ajinamanta Pilatoqa Barrabasta kacharicherqa, Jesustataj jasut'ichispa, soldadonkunaman jaywaykorqa, cruzman chakatanankupaj.
Chaymanta Pilatoj soldadonkunaqa Jesusta kamachina wasiman pusaspa, soldadokunata Jesuspa muyuyninpi tantacherqanku.
Jinaytawantaj, Jesuspa p'achankunata lluch'uspa, uj puka p'achawan payta p'achallicherqanku.
Jesuspa umanmantaj simp'asqa khishka pilluta churaykorqanku, paña makinmantaj uj soqoso k'aspita. Chantá ñawpaqenman qonqoriykukuspa, mayta alqochakorqanku: Jallalla, kawsachun judiokunaj kuraj kamachejninku, nispa.
Chay soldadokunataj Jesusman thoqaykuspa, soqoso k'aspiwan umanpi wajtallarqankutaj.
Ajinata sayk'unankukama paymanta alqochakorqanku. Chantá puka p'achata lluch'uspa, Jesuspa p'achanta churaykaporqanku. Chaymantataj payta pusarqanku cruzman chakatanankupaj.
Chay soldadokuna Jesuswan llajtamanta llojsishaspa, tinkukorqanku Cirenemanta Simón sutiyoj uj runawan. Soldadokunataj paywan mana munashajta Jesuspa cruzninta apacherqanku.
Chantá Gólgota nisqa cheqaman chayarqanku. Chay niyta munan: T'ojlu Moqo.
Chaypitaj soldadokunaqa Jesusman jayaq'ewan chajrusqa vinota qoyta munarqanku. Jesustajrí llamirispa, mana ujyayta munarqachu.
Jinapi Jesusta cruzman chakatarqanku. Chaymantataj soldadokuna suerteta choqaspa, Jesuspa p'achankunata rak'inakorqanku. Ajinamanta Diosmanta ñawpa sut'inchajpa nisqan junt'akorqa: P'achaykunata rak'inakorqanku suerteta choqaspa, nispa.
Chaymantataj soldadokuna chaypi tiyaspa, qhawasharqanku.
Jesuspa cruzninpi, uman patanejpi kay jina uj qhelqasqata churarqanku imamantachus juchachasqankuta rejsichispa: Kayqa Jesús, judiokunaj kuraj kamachejninku, nispa.
Jinallataj Jesuswan khuska iskay suwatapis chakatallarqankutaj, ujninta Jesuspa pañanman, ujnintataj lloq'enman.
Chaynejta purejkunataj umankuta khiwirispa, Jesusta mayta turiyarqanku.
Nerqankutaj: Yaw, qan nisqanki Templota thuñinaykita, kinsa p'unchaypitaj watej sayachinaykita. Kunantajrí Diospa Churinchus kanki chayqa, qan kikiykita qhespichikuy, chay cruzmantataj urayk'amuy ari, nispa.
Ajinallatataj, kuraj sacerdotekunapis, Diospa kamachisqanmanta yachachejkunawan, kurajkunawan ima alqochakorqanku, nerqankutaj:
Kay runaqa wajkunata qhespicherqa. Chaywanpis pay kikin mana qhespichikuyta atinchoqa. Sichus pay Israelpa kuraj kamachejnin chayqa, kunanpacha cruzmanta urayk'amuchun. Noqaykutaj paypi atinikusqayku.
Pay nillasqataj Diospi atinikusqanta. Kunantaj Dios kacharichichun ari, sichus payta munakun chayqa, imaraykuchus pay nerqa: Diospa Churin kani, nispa.
Kikillantataj alqochakorqanku, pikunachus paypa qayllanpi cruzman chakatasqa kasharqanku, chay suwakunapis.
Chantá chawpi p'unchaymanta kinsa kaj phanikama tukuy chay cheqa laqhayaykorqa.
Chaypacha Jesús sinch'ita qhaparerqa: Elí, Elí, lema sabactani? nispa. Chay niyta munan: Diosníy, Diosníy, imaraykutaj saqerpariwankiri? nispa.
Chaypi kajkunamanta wakinkuna chayta uyarispa, nerqanku: Uyariychej, payqa Diosmanta ñawpa sut'inchaj Eliasta wajyakushan, nispa.
Ujnintaj usqhay usqhayta phinkispa, soqoso k'aspiman esponjata wataykuytawan, k'allku vinoman chhapuykorqa, Jesuspa siminmantaj ch'onqananpaj qayllacherqa.
Wakinkunatajrí alqochakuspa, nerqanku: Suyarillay, qhawasunchej, ichachus Elías jamuspa kacharichenqa, nispa.
Chantá Jesús ujtawan sinch'ita qhaparispa, wañuporqa.
Chaypachallataj Templopi jatun velo ujllata iskayman llik'irparikorqa patamanta urakama. Jallp'ataj sinch'ita ikhakorqa, chhankakunapis phatararqanku.
Jinallataj aya p'ampanakunapis kicharikorqanku. Diospa ashkha ajllasqankunataj wañusqamanta kawsarimorqanku.
Paykuna maypichus p'ampasqa kasqankumanta llojsispa, Diospa ajllakusqan llajta Jerusalenman yaykorqanku, Jesús kawsarimpusqanmantaña. Chaypitaj ashkha runaman rikhurerqanku.
Chaypacha romano soldadokunaj kuraj kamachejninku, chantá Jesusta qhawasharqanku, chay soldadokunawan ima jallp'ata ikhakojta, chay waj imakunatawan ima rikorqanku. Chayrayku maytapuni mancharikuspa, nerqanku: Kay runaqa Diospa Churinpuni, nispa.
Chay qayllapi ashkha warmipis kashallarqankutaj karullamanta qhawaspa. Paykunaqa Galileamantapacha Jesusta yanapaspa qhatisqanku.
Chay warmikuna ukhupi kasharqanku María Magdalena, Santiagoj, Josejpatawan mamanku María, Zebedeoj churinkunaj mamanku ima.
José sutiyoj uj qhapaj runa karqa, Arimatea llajtayoj. Paypis Jesusta qhatejkunamanta ujnin karqa.
Ch'isiyaykushajtintaj, payqa Pilatoman qayllaykuspa, mañarqa Jesuspa ayanta qonanta. Pilatotaj soldadonkunata kamacherqa ayata payman qonankuta.
Chantá Joseqa Jesuspa ayanta cruzmanta urayk'uchiytawan, linomanta ruwasqa llimphu sabanawan mayt'uykorqa.
Chaymantataj, chhankapi ruwasqa mosoj aya p'ampanaman ayata churaykorqa, mayqentachus José paypaj ruwachikusqa, chayman. Chantá uj jatun rumiwan aya p'ampanaj yaykunanta wisq'aykuspa, riporqa.
Chaypacha María Magdalena, chay waj Mariawan ima aya p'ampanaj ñawpaqenpi tiyashaspa, imaynatachus p'ampasqankuta qhawasharqanku.
Q'ayantenqa, samarina p'unchay karqa. Chay p'unchaypitaj kuraj sacerdotekuna, fariseokuna ima Pilatoman rispa,
nerqanku: Wiraqochi, chay ch'awka runa kawsashasparaj imatachus nisqanta yuyarikuyku. Pay nerqa: Kinsa p'unchaymanta kawsarimpusaj, nispa.
Chayrayku soldadokunata kachay ari, kinsa p'unchaykama, maypichus p'ampasqa kashan, chayta qhawanankupaj. Manachayqa yachachisqankuna jamuspa, ayanta suwankuman, chaymantataj ninkuman: Jesús wañusqamanta kawsarimpun, nispa. Jinaqa chay llullerio aswan millay kanman ñawpajmanta nisqaqa, nispa.
Chantá Pilato paykunata nerqa: Kay qhawaj soldadokunata pusaychej, aya p'ampanata sumajta waqaychaykuspa qhawanankupaj, nispa.
Paykunataj rispa, chay aya p'ampanaj yaykunanta sumajta wisq'aykorqanku. Chay wisq'ana rumita kamachejpa sellonwan sellaykuspataj, qhawaj soldadokunata churarqanku.

Samarina p'unchay pasayta, semana qallariy sut'iyamuyta María Magdalena, chay uj Mariawan ima aya p'ampanata watukoj rerqanku.
Kaymanta jinataj jallp'aqa ikhakorqa, imaraykuchus Tukuyta Kamachej Diospa uj angelnin janaj pachamanta urayk'amorqa. Aya p'ampanata wisq'aj rumita tijraspataj, chay patapi tiyaykukorqa.
Chay angelpa rijch'aynenqa lliuj lliujpa k'anchaynin jina karqa, p'achantaj rit'i jina yuraj.
Qhawaj soldadokunataj chayta rikuspa, manchariywan kharkatiterqanku, wañusqa jinataj wijch'ukorqanku.
Jinapi angelqa chay warmikunata nerqa: Ama manchachikuychejchu. Noqa yachani Jesusta mask'ashasqaykichejta, pichus cruzman chakatasqa karqa, chayta, icharí?
Payqa mana kaypiñachu, manachayqa nisqanman jina kawsarimpunña. Jamuspa, qhawaykuychej maypichus ayan churasqa karqa, chayta.
Chantá usqhayta rispa, Jesuspa yachachisqankunaman willamuychej: Jesusqa wañusqakuna ukhumanta kawsarimpun, ñawpaqeykichejtataj Galileaman rishan. Chaypi nisqanman jina payta rikunkichej, nispa. Chaytaqa noqa ninasuykichej karqa.
Jinapi chay warmikuna chay aya p'ampanamanta llojsiytawan, mancha manchalla, chaywanpis manchay jatun kusisqa, usqhayta rerqanku Jesuspa yachachisqankunaman willamoj.
Jinata rishajtinku, Jesús ujllata paykunaman rikhurerqa, paykunatataj napaykorqa. Paykunataj Jesusman qayllaykuytawan, qonqoriykukuspa chakinta ojllaykorqanku, paytataj yupaycharqanku.
Chantá Jesús paykunata nerqa: Ama manchachikuychejchu, manachayqa rispa, wawqeykunaman willamuychej Galileaman rinankupaj. Chaypi rikuwanqanku, nispa.
Warmikuna rinankukama, qhawaj soldadokunamanta wakinkuna llajtaman kutirispa, chay tukuy imamanta kuraj sacerdotekunaman willamorqanku.
Kuraj sacerdotekunataj, kurajkunawan tantaykukuspa, yachachinakorqanku, soldadokunaman ashkha qolqeta lluk'iykunankupaj.
Chantá paykunata nerqanku: Qankuna niychej: Noqayku puñunaykukama yachachisqankuna tuta jamuspa, Jesuspa ayanta suwasqanku, nispa.
Kamachej chayta yachajtinrí, noqayku paywan parlasqayku, ama imanasunaykichejpaj, nispa.
Chantá soldadokuna qolqeta jap'iytawan, kikinta ruwarqanku, yachachisqa kasqankuman jina. Ajinaqa chay llullakusqanku kunan p'unchaykama judiokuna ukhupi willakun.
Chantá Jesuspa chunka ujniyoj yachachisqankuna Galileaman rerqanku, maymanchus Jesús kamachisqa rinankuta, chay orqoman.
Paykunataj Jesusta rikuspa, payta yupaycharqanku. Wakinkunarí iskayrayasharqanku.
Chantá Jesús qayllaykuspa, paykunata nerqa: Tata Diosneyqa kamachinapaj tukuy atiyta qowan janaj pachapi, kay pachapipis.
Chayrayku qankuna rispa, tukuy suyupi runakunata yachachisqayman tukuchimuychej. Paykunatataj Tata Diospa, Churej, chantá Santo Espíritoj sutinpi bautizaychej, nispa.
Chantá paykunaman yachachimuychej, imatachus noqa kamacherqaykichej, chayta, paykunapis kasunankupaj. Jinallataj yachaychej noqa qankunawan tuta p'unchay kanayta kay pacha tukukunankama.