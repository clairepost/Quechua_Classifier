Noqa Pabloqa Dios munasqanrayku Cristo Jesuspa kuraj kachan kani, Dios Cristonejta wiñay kawsayta qonanta nisqanman jina.
Timoteo, munasqa wawáy, qanman kay cartata qhelqaspa apachimuyki. Qanwan kachun Tata Diosninchejmanta chantá Tukuyta Kamachej Cristo Jesusmantawan qhasilla k'acha yanapayninku, khuyakuyninku, sonqo tiyaykuyninku ima.
Noqa Diosta pachis nini, pitachus ñawpa tataykuna jina llimphu sonqowan kasuni, chayman, imaraykuchus sapa kuti Dioswan parlarikuspaqa, qanmanta yuyarikunipuni.
Waqasqaykimanta yuyarikuspa, qanta rikusuyta mayta munani, sonqoy kusiywan junt'asqa kananpaj.
Yuyarikullanitaj tukuy sonqowan Jesucristopi atinikusqaykimanta. Ñawpajta jatun mamayki Loida, chantá mamayki Eunicewan Jesucristopi atinikorqanku, noqataj allinta yachani qanpis paykuna jinallataj Jesucristopi atinikusqaykita.
Chayrayku yuyaychayki, ruwanapaj atiyta jap'isqaykita ninata jina lawrarichinaykita, mayqentachus Dios qosorqa makiyta umaykiman churashasojtiy, chayta.
Ajinata niyki, imaraykuchus Diosqa mana manchachikoj sonqotachu qowarqanchej, manachayqa Espíritun atiyta qowanchej, wajkunata munakunapaj kallpata, sonqonchejpa munasqanwan mana apaykachachikuyta ima.
Chayrayku qan Tukuyta Kamachej Jesusninchejmanta ujkunaman willayta ama p'enqakuychu, nitaj noqamantapis, Jesusrayku carcelpi wisq'asqa kashajtiypis. Aswanpis Tata Dios kallpata qosusqanman jina wakichikuy, Jesusmanta sumaj willayrayku noqawan khuska ñak'arichisqa kanaykipaj.
Paymin qhespichiwarqanchej, chantá juchamanta t'aqasqa jina kawsananchejpaj wajyawarqanchej, mana allin kajta ruwasqanchejraykuchu, aswanpis imatachus munasqanta junt'ananrayku, chantá qhasilla k'acha yanapayninrayku ima. Ajinata Diosqa Cristo Jesusnejta chay qhasilla k'acha yanapayninta qowarqanchej, manaraj kay pacha ruwasqa kashajtin.
Kunantajrí chay k'acha kaynenqa qhespichiwajninchej Jesucristo rikhurimusqanrayku rikuchisqa kashan. Payqa wañuypa atiyninta phirispa, sumaj willaynejta wiñay kawsayta qowarqanchej.
Diostaj noqata churawarqa, Jesuspa kuraj kachan kaspa, chay sumaj willayta willanaypaj, chantá yachachinaypaj ima.
Chayraykumin kay carcelpi wisq'asqa ñak'arishani. Chaywanpis mana p'enqakunichu, imaraykuchus pipichus atinikusqayta allinta yachani. Yachallanitaj pay atiyniyoj kasqanta chay imatachus qowasqanta jamoj p'unchaykama waqaychananpaj.
Qanrí, noqamanta cheqan yachachiyta uyarisqaykiman jina puriy. Chaytataj ruway Diospi atinikuspa, chantá wajkunata munakuspa ima, Jesucristoman ujchasqa kasqanchejman jina.
Jinallataj qanman qosqa karqa, chay cheqan yachachiyta allinta qhaway Santo Espíritoj atiyninnejta, pichus noqanchejpi tiyakun, chaynejta.
Ña yachankiña, Asiamanta pikunachus Jesucristota tukuy qhatejkuna saqerpariwasqankuta. Figelopis, Hermogenespis saqerpariwanku.
Chantá Tukuyta Kamachej Diosqa Onesíforoj wasi ayllunmanta khuyarikuchun, imaraykuchus payqa sapa kutilla carcelpi sonqochaspa kallpachawarqa, wisq'asqa kasqaymanta mana p'enqakuspa.
Chantá Roma llajtaman chayamuytawankama, pay mayta mask'awarqa tarinawankama.
Tukuyta Kamachej Jesús jaqay jamoj p'unchaypi khuyakuyninta payman rikuchichun. Qan allinta yachanki Onesiforoqa imaynatachus sumajta yanapawasqanchejta Éfeso llajtapi.

Qan, wawáy, kallpachakuy, Cristo Jesusman ujchasqa kasqanchejrayku, Dios qhasilla k'acha yanapayninta qowasqanchejnejta.
Chantá ashkha rikojkunaj uyarinankuta imatachus yachachishajta uyariwarqanki, chayta atinikunapaj jina kajkunaman yachachiy, paykunapis wajkunaman yachachiyta atinankupaj.
Qantajrí Cristo Jesuspa sumaj soldadon jina noqawan khuska tukuy ima ñak'arinata awantay.
Ni mayqen soldadopis soldado jina ruwananpi kashaspa, waj ruwanaman sat'ikunchu. Manachayqa kamachejninpa munayninta ruwan payta kusisqata rikuyta munaspa.
Manallataj pujllaypi tinkojpis pilluta t'inkata jina jap'enqachu, manachus kamachisqaman jina pujllanqa chayqa.
Ajinallataj chajrata tarpojpis, payraj ñawpajta chajra poqosqanmanta mikhunan tiyan.
Kay nisqaypi sumajta unanchay, Tukuyta Kamachej Jesustaj yachayta qosonqa kay tukuy ima umaykiman yaykunanpaj.
Jesucristomanta ni jayk'aj qonqakuychu. Payqa Davidpa mirayninmanta karqa, kawsarimporqataj wañusqakuna ukhumanta, sumaj willayta willasqayman jina.
Paymanta sumaj willayta willasqayrayku noqa ñak'arishani, runa wañuchipis kayman jinataj wisq'asqa kashani. Diospa simi nisqanrí mana wisq'asqachu.
Chayrayku, tukuy imata ñak'arispa awantashani Diospa ajllakusqankunata munakusqayrayku, paykunapis Cristo Jesusnejta qhespichisqa kayta, chantá wiñay kusiytawan tarinankupaj.
Kay nisqaqa jinapuni: Sichus Cristowan khuska wañusun chayqa, paywan khuskallataj kawsasunchej.
Paywan khuskachus ñak'arisun chayqa, paywan khuskallataj kamachiyninpi kamachisunchej. Sichus Cristota qhesachasun chayqa, paypis manallataj jap'ikuwasunchu.
Sichus payta wasanchasunman chaypis, payqa nisqanta junt'allanpuni, imaraykuchus nisqanmanta manapuni kutirinchu.
Timoteo, chaykunamanta tukuyman yuyarichiy. Chantá Diospa ñawpaqenpi paykunata kamachiy, ama ima simi jawa churanakunankuta. Chay jina churanakunaqa mana imapaj walejchu, aswanpis uyarejkunaj umankuta muyuchispa, pierdechin.
Qanrí atisqaykita ruway Diospa ñawpaqenpi allinpaj qhawasqa kanaykipaj. Imachus ruwanaykita sumajta ruway, ama imamanta p'enqakunaykipaj jina, cheqa kaj willayta maychus kajta yachachispa.
Diosmanta mana kutirikojkunaj qhasi manakaj thawtisqankuta ama kasu ruwaychu, imaraykuchus chayqa astawan astawan runata millay kawsayman apan.
Chay jinata yachachejkunaj yachachisqankoqa gangrena onqoy jina junt'aykun, chaykunamantataj Himeneowan, Filetowan ima kanku.
Paykuna cheqa kajmanta pantaykuspa, yachachinku wañusqamanta kawsarimpoyqa kasqantaña. Ajinata nispataj, wakinkunata Diospi atinikuymanta pantachinku.
Chaywanpis Diospa cimiento churasqanqa sumajta sayan, chay cimientopitaj kay jina qhelqasqa kashan: Tukuyta Kamachej Diosqa paypata kajkunata rejsin, nispa. Nillantaj: Tukuy pikunachus Tukuyta Kamachej Diospata kajkunaqa millayta ruwaspa purinamanta t'aqakuchunku, nispa.
Nisunchej: Qhapaj runaj wasinpi imachus kajqa mana tukuychu qorimanta, chayrí qolqe metalmanta ruwasqa. Wakin imakuna kallantaj k'ullumanta, t'urumantapis. Chantá wakenqa jatun p'unchayllapi oqharinapaj kanku, wakintaj sapa p'unchay oqharinapaj.
Ajinallataj pichus mana allin kajta ruwanamanta t'aqakojqa jatun p'unchayllapi oqharinapaj ima jina kanqa. Payqa Tukuyta Kamachej Diospaj t'aqasqa kaspa, wakichisqa kanqa, Dios paynejta tukuy allin kajta ruwananpaj.
Waynakunata, sipaskunataqa tukuy imaymana millay kajta ruwaspa purinaman sonqonku aysan. Qanrí chay jina purinamanta ayqey. Aswanpis cheqan kajta ruwaspallapuni puriy, jinallataj Diosta mana wasanchaspa kawsay. Chantá munakuyniyoj kaspa, wajkunawan allinpi kawsakuy. Ajinata ruway, pikunachus llimphu sonqomanta Diosta yupaychanku Diosninkupaj rejsikapusqankurayku, chaykunawan khuska.
Qhasi manakaj wampu tapunakuykunata ama kasu ruwaychu. Yachanki jina, chaykunaqa phiñanakunallata jatarichin.
Tukuyta Kamachej Diospa kamachinrí mana churanakojchu kanan tiyan, manachayqa tukuypaj k'acha, yachachinapaj wakichisqa, pacienciayoj ima.
Payqa mana uyarikuyta munajkunata llamp'u sonqowan k'amispa, cheqan ñanman churachun. Ichapis chay jinamanta Dios munanman paykuna payman kutirikunankuta, cheqa kajta rejsinankupaj.
Ajinamanta yuyayninkuman kutirispa, Kuraj Supaypa tojlla churasqanmanta llusp'inkuman, imajtinchus payqa watasqata jina paykunata jap'ishan, munayninta ruwanankupaj.

Timoteo, kaytapis yachanallaykitaj tiyan: Tukukuy qaylla p'unchaykunata sinch'i llakiy p'unchaykuna kanqa.
Chaypacha runakuna kay jina kanqanku: Imallatapis paykunallapaj munajkuna, qolqemanta wañusqa, runaykachajkuna, may kasqankuta yuyajkuna ima. Kallanqankutaj Diosmanta alqorakojkuna, tatankuta mamankuta mana kasojkuna, mana pachis niyta yachajkuna, chantá Diosta mana manchachikojkuna ima.
Kallanqankutaj mana sonqoyojkuna, rumi sonqo, qhasimanta tumpajkuna, sonqonkoj munasqanta mana atipayta atejkuna, mana khuyarispa millayta ruwajkuna, allin kajta chejnejkuna ima.
Kallanqankutaj wasanchajkuna, mana qhawarikuspa imallatapis ruwarparejkuna, may kasqankuta yuyakojkuna, Diosta kasunankutaqa munasqallankuta ruwayta munajkuna ima.
Chay runakunaqa Diosta munakusqankuta nenqanku, chantá may jatun respetowan payta qhawasqankuta ima. Chaywanpis Diospa atiyninta qhesachanqanku, mayqenchus paykunata Diosta kasukuyta yanapayta atinman, chayta. Chay jina runakunawanqa ama ni ima ruwanayki kachunchu.
Paykuna wasimanta wasi purispa, pisi sonqo warmikunaj umankuta muyuchinku. Chay warmikunaqa tukuy imaymana millay kajta munapayaywan apaykachasqa kaspa, jucha q'epirisqa kawsanku.
Jinallataj paykuna mosoj yachachiykunata mask'aspa purinku, chaywanpis cheqa kajqa manapuni umankuman yaykuyta atinchu.
Chay runakunaqa, imaynatachus Janeswan, chantá Jambreswan Moisespa contranpi sayaykorqanku, ajinallatataj paykunapis cheqa kajpa contranpi sayaykunku. Paykunaqa millay yuyayniyoj kanku, Diospi atinikuni nisqankupis llullalla.
Chaywanpis munasqankuta ruwaspa, mana unayta kanqankuchu, imaraykuchus may jina wampuchus kasqankuta tukuy reparanqanku. Ajinallataj, pikunachus Moisespa contranpi sayaykorqanku, chaykunawan karqa.
Qanrí, Timoteo imatachus yachachisqayta sumajta yachanki, jinallataj imaynatachus kawsasqayta, imatatajchus ruwayta munasqayta ima. Yachallankitaj imaynatachus Diospi atinikusqayta, pacienciakusqayta, munakuyniyoj kasqayta, chantá ruwanaypi sinch'ita sayasqayta ima.
Qan yachallankitaj chejnikuspa qhatiykachawasqankuta, ñak'arisqayta ima, imaynatachus Antioquiapi, Iconiopi, Listrapi ima ñak'arerqani, chayta. Chaywanpis Tukuy Kamachej Jesucristo chay tukuymanta kacharichiwarqa.
Ajinallatataj, tukuy pichus Cristo Jesusman ujchasqa kasqanrayku Diosta kasuspa kawsayta munajqa qhatiykachasqa kanqa.
Chaywanpis millayta ruwaj runakuna, q'otiyajkuna ima astawan astawan mana allinman tukonqanku. Wajkunata q'otiyanqanku chaypis, paykunapis q'otiyasqallataj kanqanku.
Qanrí imatachus yachaqakusqaykipi sinch'ita sayay. Qan yachanki chayqa cheqapuni kasqanta. Yachallankitaj, pikunachus chayta yachachisorqanku, chaykunapi atinikuyta atisqaykita.
Qan wawamantapacha imatachus Diospa Qhelqachisqanmanta yachaqakusqaykita yuyarikuy, imaraykuchus yachayniyojta kayta yachachisunkiman. Jinallataj Cristo Jesuspi atinikuynejta qhespichisqa kanaman apasuyta atin.
Diospa tukuy Qhelqachisqanqa paypa yuyaychasqan kaspa, may sumajmin cheqa kajmanta yachachinawanchejpaj, noqanchejpi imachus mana allinchu kashan, chayta reparachinawanchejpaj ima. Jinallataj pantaykunchej chayqa, Diospa Qhelqachisqanqa cheqan ñanman churawanchej, chantá cheqanta puriyta yachachiwanchej ima.
Ajinamanta Diospa kamachenqa ruwanapaj sumaj yachachisqa kanqa, jinallataj tukuy ima allin kajta ruwananpaj sumaj wakichisqa.

Noqaqa Diospa ñawpaqenpi, chantá Cristo Jesuspa ñawpaqenpipis, pichus Kuraj Kamachej jina kamachinanpaj jamuspa kawsajkunata, wañusqakunatapis juzganqa, chaypa ñawpaqenpi, kayta ruwanaykita kamachiyki:
Diospa simi nisqanmanta mana sayk'uspa parlaypuni tutapis, p'unchaypis, mayk'ajllapis. Jinataj wawqe panakuna pantajtinku, cheqan ñanman churay, k'amiy, chantá pacienciawan yachachispa, Jesucristota qhatejkunaj sonqonkuta oqhariy.
Chayta niyki, imaraykuchus aswan qhepanejman runakuna cheqan kaj yachachiyta mana uyariyta munanqankuchu. Manachayqa paykuna munasqankuman jina ashkha yachachejkunata mask'anqanku, imatachus uyariyta munasqankuta yachachinankupaj.
Cheqa kajta qhesachanqanku, qhasi manakaj cuentokunallata uyarispa kasunankupaj.
Qantajrí tukuy imapipis allin yuyayniyojpuni kay, imata ñak'ariypipis pacienciakuspa. Chantá Jesusmanta sumaj willayta willallaypuni, jinataj imachus ruwanaykitapis allinta ruway.
Noqarí Diosman jich'asqa jaywana jina jaywasqa kanaypaj jinaña kashani. Wañunay p'unchayqa chayamushanña.
Noqaqa soldado jina sumajta maqanakorqani tukuy imapi Diosta kasunaypaj. Maymanchus chayanayman chayashaniña. Chantá Diospi atinikusqaypi mana llawch'iyarqanichu.
Chayrayku kasukuspa kawsasqaymanta noqapaj pillu tiyan. Chaytataj jaqay p'unchaypi Tukuyta Kamachej Dios, pichus cheqan kaj Juez t'inkata jina qowanqa. Manataj noqallamanchu qowanqa, aswanpis kutimunan p'unchayta imata jina tukuy suyajkunamanpis qollanqataj.
Timoteo, usqhayllata watukuwaj jamunaykipaj atisqaykita ruway.
Demasqa saqerpariwaspa, Tesalónica llajtaman ripun, kay pachapi kajta astawan munakusqanrayku. Crescentepis Galaciaman rin, Titotaj Dalmaciaman.
Lucaslla noqawan kashan. Qan jamuspaqa, Marcosta pusamuy, imaraykuchus payqa noqata imachus ruwanaypi sumajta yanapawanqa.
Tiquicotaqa Efesoman kacharqani.
Qanrí jamoj jina, Troaspi Carpoj wasinpi saqesqay patanchana p'achayta, p'anqaykunatawan apampuway, astawanqa qarapi qhelqasqakunata.
Fierrota takaj Alejandroqa ashkha mana allinkunata ruwawarqa. Tukuyta Kamachej Diosrí payman ruwasqanman jina kutichiponqa.
Qanpis paymanta allinta qhawakuy, imaraykuchus yachachisqanchejpa contranpi anchatapuni sayaykun.
Ñawpaj kutita kamachejkunaj ñawpaqenkupi ch'ataykuwasqankumanta kutichikushajtiy, mana pipis yanapawarqachu, manachayqa tukuyninku saqerpariwarqanku. Chayta ruwasqankurayku ama paykunamanta Dios cuentata mañachunchu.
Chaywanpis, Tukuyta Kamachej Dios noqawan karqa, kallpachawarqataj Jesuspa sumaj willayninmanta sut'ita parlanaypaj, ajinamanta mana judío kajkuna uyarinankupaj. Ajinata Diosqa leonpa siminmanta jina wañunaymanta kacharichiwarqa.
Paytaj tukuy mana allin kajmantapis waqaychallawanqataj, janaj pacha kamachiyninman pusakapuwaspataj, qhespichiwanqa. Payqa wiñay wiñaypaj jatunchasqa kachun. Ajina kachun.
Napaykapuway Priscilata, Aquilata, Onesíforoj wasinpi kajkunatawan.
Erastoqa Corintopi qhepakorqa, Trofimotataj Miletopi onqosqata saqerqani.
Qanrí manaraj chiri tiempo chayamushajtin, jamuypuni. Jinataj Eubulo, Pudente, Lino, Claudia, chantá tukuy wawqe panakuna ima qanta napaykamusunku.
Tukuyta Kamachej Jesucristo qanwan kachun. Jinallataj Diospa qhasilla k'acha yanapayninpis qankunawan kachun.