Ñawpa tiempopi Diosqa ñawpa tatanchejkunaman ashkha kutita sut'inchajkunanejta parlarqa tukuy imaymanamanta.
Kunanrí kay qhepa p'unchaykunapi Dios Churinnejta parlawanchej, pimanchus tukuy imata chayaqeta jina qorqa, pinejtatajchus tukuy kaj chhikata ruwarqa, chaynejta.
Diospa Churenqa Diospa jatun kayninpa lliphipiyninta rikuchin, paypa kaynintaj Tata Diospa kayninta rejsichiwanchej. Payllataj atiyniyoj simi nisqanwan tukuy kaj chhikata maychus kananpi purichin. Chantá juchanchejta pampachaspa llimphuchawarqanchej, jinaspataj, janaj pachapi jatun atiyniyoj Kamachejpa pañanman tiyaykukorqa.
Diospa Churenqa angelkunamanta aswan patapi churasqa karqa, imaraykuchus Diosqa angelkunaj sutinkumanta aswan sumajpaj qhawasqa sutita payman qorqa.
Chayqa ajina, imaraykuchus Diosqa mana mayqen angelninmanpis nerqachu: Qanqa Churiy kanki, kunantaj noqa Tatayki kani, nispa. Nillataj mayqen angelmantapis nerqachu: Noqaqa paypa Tatan kasaj, paytaj Churiy kanqa, nispa.
Jinallataj kuraj kaj Churinta kay pachaman kachamuspa, Dios nerqa: Diospa tukuy angelninkuna payta yupaychachunku, nispa.
Angelkunamanta parlaspataj, Diosqa nin: Payqa angelninkunata wayrata jina kachan, kamachinkunatataj nina jina kanankuta ruwan, nispa.
Churinmantatajrí nin: Diosníy, qanqa wiñay wiñaynintinpaj kamachinki, jinataj justiciata ruwaspa kamachinki.
Qanqa cheqan kajta munakunki, mana allin kajtataj chejnikunki. Chayrayku qanpa Diosniykeqa jawispa ajllakusorqa, kusiywantaj junt'aykuchisorqa, kawsaqeykikunamanta aswan pataman churasuspa, nispa.
Chantá nillarqataj: Tukuyta Kamachejníy, qanmin qallariypi kay pachata sinch'ita sayacherqanki. Janajpis makiykej ruwasqallantaj.
Tukuy chayqa tukukaponqa. Qantajrí wiñay wiñaypaj kallankipuni. Chaykunaqa p'acha jina thantakaponqanku.
Qantaj chaykunata p'achata jina suk'anki. Jinaspataj, wajta churanki. Chaywanpis qanqa kikillanpuni kanki, wiñay wiñaynintinpajtaj kawsanki, nispa.
Jinallataj Diosqa mana mayqen angelmanpis nerqachu: Kay pañaynejpi tiyarikuy, awqaykikunata chakiyki uraman churanaykama, nispa.
Aswanpis angelkunaqa Diospa munasqanta ruwanankupaj kashanku. Diostaj paykunata kachamun, pikunachus qhespichisqa kanata chayaqeta jina jap'enqanku, chaykunata yanapanankupaj.

Chayrayku allinmin qhespichisqa kanamanta uyarisqanchejta tukuy sonqo kasunanchej, ama chaymanta pantaykunanchejpaj.
Angelkunanejta Diospa willachisqanqa sinch'i atiyniyoj karqa. Chayrayku chay willachisqanta mana kasukuspa juchallikojkuna ruwasqankuman jina jasut'isqa karqanku.
Ajina kajtenqa, sichus noqanchejman kunan Dios qoshawanchej, chay jina ashkha valorniyoj qhespichiyta pisipaj qhawasunman chayqa, imaynatataj jasut'iyninmanta llusp'isunmanri? Chay qhespichiymanta Tukuyta Kamachej Jesús ñawpajta willarqa, payta uyarejkunataj chay willasqan cheqapuni kasqanta willallawarqanchejtaj.
Jinallataj Tata Diospis chay willawasqanchejta cheqa kasqanta rikucherqa runaj mana jayk'aj rikusqanta ruwaspa, chantá jatun atiyninwan waj t'ukuna imakunata ruwaspa ima. Jinallataj Santo Espiritunejta ruwanapaj atiykunata qospa, chaykunatapis munasqanman jina rak'irarqa.
Kunan parlanachej Dios kay pachata mosojyachinanmanta. Chaypachaqa Dios mana angelkunatachu churanqa chayta kamachinankupaj.
Aswanpis Diospa Qhelqachisqanpi ujnin qhelqarqa: Imataj runa kasqa paymanta yuyarikunaykipajri? Chayrí, imataj wañoj runa kasqa payta cuentaman churanaykipajri?
Runata ruwaspaqa, qan mana angelkuna jina atiyniyojtachu ruwarqanki. Chaywanpis jatun kaywan payta pilluykucherqanki, jatunpajtaj qhawarqanki.
Jinallataj tukuy kaj chhikata chakin uraman churarqanki, nispa. Chayrayku, tukuy ima paypa kamachiyninpi kajtinñaqa, manaña imapis kanchu paypa kamachiynin uraman churanapajqa. Jinapis kunan manaraj rikunchejchu tukuy ima paypa kamachiyninpi churasqa kasqantaqa.
Diosqa Jesusta churarqa angelkunamanta tumpawan pisi kananpaj. Chaywanpis kunan Jesusta rikunchej, jatun kaywan pilluchisqata, jatunpaj qhawasqata ima, noqanchejrayku ñak'arispa wañusqanrayku. Dios munakuwasqanchejrayku munarqa Churin tukuy runarayku wañunanta.
Diosqa tukuy imata paypaj ruwarqa, payllataj tukuy imata purichin. Chay Diosmin ashkha wawata jatun kayninpa k'anchayninman pusayta munarqa. Munallarqataj paykunata qhespichejqa ñak'ariynejta sumaj wakichisqa kananta, qhespichej jina imachus ruwananta maychus kajta junt'ananpaj.
Chayrayku juchamanta t'aqasqa kajkuna, chantá pichus paykunata juchamanta t'aqaj Jesuswan uj Tatallamanta kanku. Ajina kasqanraykutaj Jesús mana p'enqakuspa, paykunata wawqe panankunapaj rejsikapun.
Chayrayku Jesús Diosta nin: Qanmanta wawqe panaykunaman willasaj, tantasqa kajkuna chawpipitaj takispa yupaychasqayki, nispa.
Ujtawan nillantaj: Noqaqa paypi atinikusaj, nispa. Chantá nillantaj: Kaypi kashani, pikunatachus Dios qowarqa, chay wawakunawan khuska, nispa.
Chay wawakunaqa aychayoj, yawarniyojtaj kanku. Ajinallataj Cristopis paykuna jina kananpaj aychallikorqa, cruzpi wañuspa Kuraj Supayta atipananpaj, pichus runakunata wañuchinanpaj atiyniyoj karqa, chayta.
Ajinamantataj Cristo kacharichiyta atin, pikunachus wañuyta manchachikuspa, tukuy kawsayninkupi Kuraj Supaypa wata runan kasharqanku, chaykunata.
Yachallanchejtaj Cristoqa mana angelkunatachu yanapaj jamusqanta, manachayqa Abrahampa mirayninmanta kajkunata.
Chayta ruwananpajtaj payqa tukuy imapi wawqenkuna jina kananpuni karqa, ajinamanta kunan Diospa ñawpaqenpi khuyakuyniyoj kuraj kaj sacerdotenchej kananpaj. Jinataj cruzpi wañuspa kawsayninta jaywarqa runakunaj juchanku pampachasqa kananpaj.
Ajinamanta Cristo tukuy imapi juchallinaman tanqasqa kasqanrayku, yanapayta atin pikunachus juchallinaman tanqasqa kanchej, chaykunata.

Chayrayku Diospaj t'aqasqa wawqe panakuna, janaj pachapi tiyakunapaj wajyasqa kajkuna, Jesús pichus kasqanpi unanchaychej. Payqa Diospa kachan, jinataj Kuraj Kaj Sacerdote, noqanchejtaj paypi atinikunchej.
Payqa Diospa churasqan kaspa, Diospa nisqanta tukuy imapi junt'arqa, imaynatachus Moisespis Diospa qosqan ruwanata junt'arqa, ajinata.
Chaywanpis Jesusqa Moisesmanta nisqa aswan jatunpaj qhawasqa kanan tiyan, imaynatachus wasichaj runaqa wasinmanta nisqa aswan jatunpaj qhawasqa, ajinata.
Tukuy wasipis runaj wasichasqanpuni. Tukuy imata ruwajtajrí Diospuni.
Moisesqa kamachi jina Diospa ayllunpi imachus ruwananta sumajta junt'arqa. Chay ruwasqantaj rejsicherqa Dios imamantachus aswan qhepaman parlanan karqa, chaykunata.
Cristorí Diospa Churin kaspa, Diospa ayllunpi imachus ruwananta sumajta junt'arqa. Noqanchejmin chay ayllun kanchej, sichus sonqonchejpi kallpachakusunchej, chantá Cristopi atinikuspa allin kajta suyakusqanchejpi sinch'ita sayasunchej chayqa.
Chayrayku Santo Espíritu nin: Kunan p'unchaychus parlasqanta uyariwajchej chayqa,
ama sonqoykichejta rumiyachiychejchu, imaynatachus Diospa contranpi oqharikojkuna ruwarqanku, jinataqa. Chaypacha ñawpa tataykichejkuna ch'innejta jamushaspa, noqawan churanakorqanku, pacienciay maykamachus kasqanta yachayta munaspa.
Chaypi ñawpa tataykichejkunaqa maykamachus pacienciay kasqanta yachayta munaspa, mana kasuwarqankuchu, tawa chunka wata junt'ata t'ukuna ruwasqayta rikushaspapis.
Chayrayku noqa chaypacha runakunapaj mayta phiñakuspa, nerqani: Paykuna sonqonkupi pantashallankupuni, manataj munasqayman jina puriyta munankuchu, nispa.
Chayraykutaj k'araj phiñakuyniypi tiluspa, noqa nerqani: Paykuna samarinankupaj qosqay jallp'aman mana jayk'aj yaykonqankuchu, nispa.
Chayrayku wawqe panakuna, sumajta qhawakuychej. Ama pipis qankunamanta mana allin sonqo, nitaj Diospi mana atinikuyta munaj sonqoyoj kachunchu, ajinamanta kawsashaj Diosmanta karunchakunanpaj.
Aswanpis, sapa p'unchay purajmanta kallpachanakuychej, tiempo kashajtillanraj. Pajtataj qankuna juchaj q'otiyasqan kaspa, sonqoykichejpi rumiyachisqa kawajchej.
Noqanchej Cristowan khuska chayaqeta jap'inanchejpaj churasqa kanchej, sichus Diospi atinikusqanchejpi qallariymanta tukukuykama sinch'ita sayasunchej chayqa.
Diospa Qhelqachisqanpi nin: Kunan p'unchaychus Diospa parlasqanta uyariwajchej chayqa, ama sonqoykichejta rumiyachiychejchu, imaynatachus Diospa contranpi oqharikojkuna ruwarqanku, jinataqa, nispa.
Pikunataj Diospa parlasqanta uyarispaña payta phiñacherqankuri? Israelitakuna karqanku, pikunatachus Moisés Egiptomanta orqhomusqa, chaykuna.
Pikunapajtaj Dios tawa chunka watata phiñasqa karqari? Payqa chay juchallikojkunapaj phiñakorqa, ayankutaj ch'innejpi wijch'usqa qhepakorqanku.
Pikunatataj Dios tiluspa nerqa: Qankunaqa samarinaykichejpaj qosqay jallp'aman mana yaykunkichejchu, nispari? Ajinata nerqa, pikunachus mana kasukorqankuchu, chaykunata.
Ajinataj karqa. Paykuna Diospa qosqan samarinaman mana yaykuyta aterqankuchu, Diospi mana atinikusqankurayku.

Diosqa israelitakunaman nisqa paypa qosqan samarinaman yaykunankuta, chay nisqantaj kunankama kashallanraj. Chayrayku manchachikuna tiyan. Pajtataj qankunamanta mayqenpis Diospa qosqan samarinaman mana yaykushanmanchu.
Ñawpa tatanchejkunaman jina, noqanchejmanpis samarinamanta sumaj willayta willallawarqanchejtaj. Chaywanpis paykuna chay willayta uyarisqankuwanqa mana imatapis tarerqankuchu, chay willasqanta mana jap'ikusqankurayku.
Noqanchej Diospi atinikojkunaqa samarinanman yaykunchej. Diospi mana atinikojkunamantarí Dios kay jinata nin: Chayrayku k'araj phiñakuyniypi tiluspa nerqani: Mana samarinankupaj qosqayman yaykonqankuchu, nispa. Dios ajinata nerqa, kay pachata ruwayta tukuytawan samarisqanmanta parlaspa.
Chayta yachanchej, imaraykuchus qanchis kaj p'unchaymanta parlaspa, Diospa Qhelqachisqanpi nin: Diosqa qanchis kaj p'unchaypi tukuy ruwasqanmanta samarikorqa, nispa.
Wajnejpi nillantaj: Samarinankupaj qosqay jallp'aman manapuni yaykonqankuchu, nispa.
Ajinaqa Diospa qosqan samarinanman yaykunaqa runapaj kashanraj. Ñawpajta chay sumaj willayta uyarejkunarí mana yaykorqankuchu, mana kasuyta munasqankurayku.
Chayrayku Dios uj p'unchayta wakichillantaj, chay p'unchaytaj kunan p'unchay. Chaymanta payqa ñawpamantapacha Davidnejta parlarqa: Kunan p'unchaychus parlasqanta uyarinkichej chayqa, ama sonqoykichejta rumiyachiychejchu, nispa.
Sichus Josuella ñawpa tatanchejkunata samarichinman karqa chayqa, Diosqa mana waj p'unchaymanta parlanmanchu karqa.
Chayrayku, qhepanejman Diospa ayllunpaj uj samariy kanraj,
imaraykuchus pichus Diospa qosqan samarinaman yaykojqa paypa imachus ruwananmanta samarin, imaynatachus Diospis kay pachata ruwaytawan samarikorqa, ajinata.
Ajinaqa kallpakuna ari Diospa qosqan samarikuyman yaykunanchejpaj. Chaywanpis sichus Diosta mana kasusunchejchu chayqa, ñawpa israelitakuna jina urmallasunmantaj.
Diospa simi nisqanqa kawsayniyoj, atiyniyojtaj, puraj filoyoj espadamantapis aswan filochasqa. Ajinaqa Diospa simi nisqan runaj sonqon ukhukamapuni chayan. Jinallataj runaj yuyasqanta, sonqonpi imatachus munasqantapis sut'ita sut'inchan, allinchus manachus kasqanta.
Diospa tukuy ruwasqanqa mana paymanta pakakuyta atinchu. Manachayqa tukuy imapis paypa ñawpaqenpi sut'ipacha, pimanchus cuentata qonanchej kanqa, chaypa ñawpaqenpi.
Diospa Churin Jesusqa Kuraj Kaj Sacerdotenchej, pichus janaj pachaman yaykorqa, chay. Chayrayku Jesucristopi atinikusqanchejmanta ch'ipakuspa, sinch'ita sayanallanchejpuni tiyan.
Chay Kuraj Kaj Sacerdotenchej pisi kallpa kasqanchejta yachaspa, khuyarikuwanchej, imaraykuchus payqa noqanchej jinallataj juchallinaman tanqasqa karqa. Chaywanpis pay mana jayk'ajpis juchallerqachu.
Chayrayku noqanchej mana manchachikuspa, may jina munakuyniyoj Diospa ñawpaqenman qayllaykunachej. Payman qayllaykuspataj, khuyakuyninta, chantá qhasilla k'acha yanapaynintawan tarisunchej, necesitasqanchej p'unchaypi yanapanawanchejpaj.

Diosqa tukuy kuraj kaj sacerdotekunata runakuna ukhumanta ajllan, paykuna runakunaj sutinkupi Diospa ñawpaqenpi rikhurinankupaj. Jinataj kuraj kaj sacerdoteqa runakunaj sutinpi jaywanakunata Diosman jaywan, jinallataj jucha pampachasqa kananpaj uywa ñak'asqa q'olachinatapis.
Chay sacerdotetaj mana yachajkunamanta, chantá juchallejkunamanta khuyakuyta atin, paypis runallataj kaspa pisi kallpa kasqanrayku.
Chayrayku payqa uywata ñak'aspa, Diosman jaywan ajinamanta juchan pampachasqa kananpaj. Chantá runakunaj juchanku pampachasqa kananpaj uywa ñak'asqata jaywanallantaj tiyan.
Mana pipis munasqanraykullaqa kuraj kaj sacerdote kayta atinmanchu. Manachayqa Diospuni payta wajyaspa, kuraj kaj sacerdote kananpaj churan, imaynatachus Diosqa Aaronta wajyaspa churarqa, ajinata.
Chayrayku Cristopis mana jatunchakorqachu pay kikin Kuraj Kaj Sacerdote kananpaj churakuspa. Manachayrí Diospuni payta nerqa: Qan Churiy kanki, kunantaj noqa Tatayki kani, nispa.
Diospa Qhelqachisqanpi wajnejpipis nillantaj: Qanqa Melquisedec jinallataj wiñaypaj sacerdote kanki, nispa.
Jesús kay pachallapiraj kawsashaspa, sinch'ita qhaparispa chantá waqaspa Diosmanta mañakorqa, pichus wañunanmanta kacharichinanpaj atiyniyoj karqa, chaymanta. Jinataj Diosta may jatun respetowan qhawaspa tukuy sonqo k'umuykusqanrayku Dios mañakusqanta uyarerqa.
Ajinaqa Jesús Diospa Churin kashaspapis, ñak'arisqannejta Diosta kasuy imachus kasqanta yacharqa.
Ajinamanta Cristo Diospa tukuy kamachisqanta junt'asqanrayku, Dios payta churarqa ajinamanta payta kasojkunaman wiñay kawsayta qonanpaj.
Jinallataj Dios payta Kuraj Kaj Sacerdote kananpaj churallarqataj, Melquisedecpa t'aqanman jina.
Chaymanta ashkhataraj parlanayku tiyan. Chaywanpis chayqa mana sut'inchay atina jinallachu, imaraykuchus qankuna mana usqhayllata entiendeyta atinkichejchu.
Qankunaqa unayña Diosta qhatikoj kasqaykichejrayku, yachachejkunaña kanaykichej karqa. Kunantajrí watej yachachinaraj kankichej, Diospa simi nisqanmanta yachanaykichejpaj imachus jasalla kashan, chaykunata. Qankuna wawa jina lechellapajraj kankichej, mana mikhunapajrajchu.
Pichus lechellawanraj kawsajqa wawallaraj. Chayrayku imachus cheqan kashan, chayta mana reparayta atinchu.
Mikhunarí wiñay tukusqa runakunapaj, pikunachus imachus allin, imatajchus mana allinchu kasqanta sapa kuti reparaspa yachankuña, chaykunapaj.

Chayrayku, wiñay tukusqa kananchejkama ñawpajman rispa, Diosmanta astawan astawan yachakuspallapuni kanachej. Jesucristoman kutirikuspa qallariypi imatachus yachakorqanchej, chay ñawpaj kaj yachachiykunata saqena. Amaña watej watej kay imakunamanta yachachinachu: Mana allin kajta ruwanamanta, Diosman kutirikuna kasqanmanta, Diospi atinikuna kasqanmanta.
Jinallataj amaña parlanachu bautizakuna kasqanmanta, Santo Espirituta jap'inapaj makita umaman churanamanta, wañusqamanta kawsarimpuymanta, chantá wiñaypaj jasut'iymanta ima.
Dios munanqa chayqa, kaykunamanta astawan entiendesunchej.
Wakinkuna Cristoman kutirikuspa, Diospa qosqanwan misk'irichikorqanku, Santo Espiritutapis jap'erqanku.
Jinallataj paykuna Diospa simi nisqan may sumaj kasqanta misk'irichikorqanku. Chantá jamoj p'unchaykunapi kay pacha mosojyachisqa kajtin, Diospa atiynin imaynachus kanantapis yacharqanku.
Ajinata yachashaspapis, sichus ñawpa kawsayninkuman kutiripunkuman chayqa, manaña ujtawan Diosman kutirichisqa kayta atinkuñachu. Ajinata ruwaspaqa, Diospa Churinta paykuna kikinku watej cruzman chakatanku, ajinamanta runaj rikunanta p'enqaypi rikhurichispa.
Runaqa jallp'a jina. Pikunachus Cristoman kutirikojkunaqa parawan qarpasqa jallp'a jina kanku, mayqenchus tarpojpaj sumajta poqochin, chay jina. Diostaj chay jallp'ata saminchan.
Pikunachus ñawpa kawsayman kutiripojkunarí qhasi manakaj khishkata wiñachej jallp'a jinalla kanku. Chay jina jallp'atataj Dios maldicin, qhepanejmantaj ninawan ruphaykuchisqa kanqa.
Munasqa wawqe panakuna, ajinata parlayku chaypis, allinta yachayku qankuna Diosta qhatikuspa paypi atinikuspallapuni kashasqaykichejta. Chayqa qankunapaj aswan sumaj, ajinamantataj qhespichisqa kankichej.
Diosqa cheqan kaspa, ruwasqaykichejmanta mana qonqaponqachu, jinallataj payta munakusqaykichejmantapis. Chayrayku qankuna Diospa ajllakusqankunata yanaparqankichej, kunanpis yanapashallankichejpuni.
Chaywanpis munayku ari, sapa ujniykichej k'uchi kasqaykichejta tukukuykama rikuchinaykichejta, Diospi atinikuspa imatachus suyakushankichej, chayta jap'inaykichejpaj.
Qhella kanaykichejtapis manallataj munaykuchu. Manachayqa munayku, pikunachus Diospi tukuy sonqo atinikuspa, chantá pacienciawan Diospa nisqanman jina chayaqeta jap'iyta suyanku, ajinallatataj qankunapis ruwanaykichejta.
Maypachachus Diosqa Abrahamman imatachus qonanta nerqa chaypacha, pay kikinrayku tilorqa, imaraykuchus paymanta aswan kuraj mana karqachu.
Jinapi pay Abrahamta nerqa: Noqa may jinata saminchasqayki. Mirayniykitapis may chhikaman tukuchisaj, nispa.
Jinataj Abraham may jina unayta pacienciawan suyakuspa, imatachus Dios nerqa, chayta jap'erqa.
Runakunaqa paykunamanta aswan kuraj kajpa sutinrayku tilunku, icharí? Nisqankuta junt'anankupaj tilojtinkutaj, manaña imamantapis parlana kanñachu.
Chayrayku Diospis tiluspa, sut'ita yachayta qosharqa imatachus nisqanta junt'anantapuni. Ajinamanta imatachus nisqanta jap'ejkunaqa yacharqanku, Dios tiluspa imatachus nisqanmanta mana kutirispa junt'ananta.
Diosqa mana jayk'aj llullakunchu. Chayrayku tiluspa nisqanmanta mana kutiriyta atinchu. Ajinaqa pikunachus waqaychasqa kayta mask'aspa, payman qayllaykojkuna paypi atinikuyta atinchej imatachus niwasqanchejta qonawanchejmanta.
Diospi atinikunaqa sinch'ita sayayta yanapawanchej, imaynatachus jatun gancho barcota pachanpi sayachin, ajinata. Ajinata mana iskayrayaspa Diospi atinikuyta atinchej Jesucristo janaj pachapi kaj Diospa Templonpi cortina ukhuman yaykusqanrayku.
Jesusqa noqanchejrayku chay cheqaman yaykunña, ajinamantataj Diosman qayllaykunanchejpaj ñanta kicharerqa. Payqa Melquisedecpa t'aqanman jina wiñaypaj Kuraj Kaj Sacerdote churasqa karqa.

Melquisedecqa Salén sutiyoj llajtaj kuraj kamachejnin karqa, Patapi Kaj Diospa sacerdotentaj. Maypachachus Abraham maqanakuspa kuraj kamachejkunata atipasqanmanta kutimusharqa chaypacha, Melquisedecqa Abrahamta taripaj llojsimorqa, chantá payta samincharqa.
Jinataj Abrahamqa kuraj kamachejkunawan maqanakuspa qhechusqanmanta sapa chunkamanta ujta Melquisedecman qorqa. Melquisedec suteqa niyta munan: Cheqan Kajta Ruwaj Kuraj Kamachej. Jinallataj ujnin sutin Salenpa Kuraj Kamachejnin, niyta munan: Sonqo Tiyaykusqa Kaypa Kuraj Kamachejnin.
Paypa tatanmanta, mamanmanta, ñawpa tatankunamantapis mana ni ima yachakunchu, nitaj paqarisqanmanta, ni wañusqanmantapis. Aswanpis payqa Diospa Churinman rijch'asqa kaspa, wiñaypaj sacerdote kashan.
Reparaychej Melquisedec imayna jatunpaj qhawasqachus kasqanta. Ajina kasqanrayku ñawpa tatanchej Abrahampis maqanakuspa tukuy qhechusqanmanta sapa chunkamanta ujta payman qosqa.
Moisespa kamachisqanman jina Leví ayllumanta sacerdotekunaqa israelita masinkukunamanta sapa chunkamanta ujta jap'inanku karqa, israelitakuna paykuna jina Abrahampa miraynin kashajtinkupis.
Chaywanpis Melquisedecqa mana Leví ayllumantachu kashaspapis, Abrahampa makinmanta sapa chunkamanta ujta jap'erqa. Chantá Melquisedecqa Abrahamta samincharqa, pichus Diospa nisqanta jap'isqaña, chayta.
Tukuy yachanchej pichus saminchajqa aswan kuraj kasqanta saminchayta jap'ejmanta nisqaqa.
Jinallataj sapa chunkamanta ujta jap'ej sacerdotekunaqa wañoj runalla kanku. Chaywanpis Diospa Qhelqachisqanpi nin Melquisedecqa mana wañusqanta, manachayqa kawsashasqanta.
Chayrayku niyta atisunman: Leví ayllumanta kaj sacerdotekuna kunan sapa chunkamanta ujta jap'inku chaypis, Melquisedecman qollasqankutataj, imaraykuchus Abrahamqa paykunaj sutinkupi sapa chunkamanta ujta payman qorqa.
Chayqa ajina, imaraykuchus Leví manaraj karqarajchu chaypis, payqa ñawpa tatan Abrahampa ukhunpi kasharqa, maypachachus Melquisedec Abrahamta taripaj llojserqa, chaypacha.
Diosqa kamachisqankunata israelitakunaman qorqa, yuyaspa Leví ayllumanta sacerdotekuna israelitakunata yanapanankuta nisqanta junt'anankupaj. Sichus Leví ayllumanta sacerdotekunanejta runakuna Diospa tukuy mañasqanta junt'ayta atinkuman karqa chayqa, waj sacerdote rikhurimunan manaña necesariochu kanman karqa. Chayrayku chay sacerdote mana Aaronpa t'aqanmantachu kanan karqa, manachayqa Melquisedecpa t'aqanmanta.
Chantá sacerdote kanaqa waj aylluman pasananpaj, kamachisqapis waj jinaman tukuchisqallataj kanan tiyan.
Tukuyta Kamachej Jesucristonchejrí mana Leví jatun ayllumantachu karqa, manachayqa Judá jatun ayllumanta. Diospa Qhelqachisqanpitaj nin Judá ayllumanta mana pipis sacerdote kayta atinanta.
Yachanchej jina, Tukuyta Kamachej Jesucristonchej Judá jatun ayllumanta karqa. Moisestajrí Judá jatun ayllumanta parlaspa, sacerdote kanankumanta mana imatapis nerqachu.
Chayqa aswan sut'i kashan, imaraykuchus chay waj sacerdote Melquisedec jina sayarinña.
Jesús sacerdote karqa mana Leví jatun ayllumanta kasqanraykuchu, manachayqa mana tukukoj kawsayniyoj kasqanrayku.
Diospa Qhelqachisqanpi paymanta nin: Qanqa wiñaypaj sacerdote kanki Melquisedecpa t'aqanman jina, nispa.
Chayrayku, chay ñawpa kamachisqaqa yanqhayachisqa karqa, ni imapaj allin kasqanrayku.
Moisespa kamachisqanqa mana pitapis cheqan runaman tukuchiyta aterqachu. Kunanrí Dios aswan sumaj kajta qonawanchejta suyakuspa noqanchej paypi atinikunchej. Chaynejtataj Diosman qayllaykunchej.
Diosqa tiluspa, Jesusta sacerdotepaj churarqa. Chay waj sacerdotekunataqa Dios mana tiluspachu churarqa.
Sacerdotenchej Jesustarí Dios tiluspa churasqa, maypachachus pay nerqa: Tukuyta Kamachej Dios tilorqa, manataj tilusqanta p'akenqachu. Pay nerqa: Qanqa wiñaypaj sacerdote kanki, nispa.
Ajinamanta Jesusqa aswan sumaj tratomanta garante churasqa karqa.
Chay wakin sacerdotekuna ashkha karqanku, imaraykuchus wañojlla kasqankurayku sacerdote jina imachus ruwanankuta mana ruwayllatapuni aterqankuchu.
Chaywanpis Jesús mana jayk'aj wañoj kasqanrayku, sacerdote kayninta mana pimanpis saqeyta atinmanchu.
Chayrayku pay wiñaypaj qhespichiyta atin, pikunachus paynejta Diosman qayllakojkunata, imaraykuchus pay wiñaypaj kawsallanpuni paykunarayku Diosmanta mañapunanpaj.
Jesusqa, necesitasharqanchej chay Kuraj Kaj Sacerdotemin. Payqa juchamanta t'aqasqa, mana k'amina, llimphutaj. Kunantaj Dios Payta juchasapakunamanta t'aqanña, jinataj janaj pachamanta aswan pataman churarqa.
Jesusqa mana chay waj kuraj kaj sacerdotekuna jinachu. Paykuna sapa p'unchay uywa ñak'asqata q'olachispa Diosman jaywananku karqa, ñawpajta paykunaj juchankurayku, qhepantataj runakunaj juchankurayku. Jesusrí runakunaj juchanku pampachasqa kananpaj uj kutillata wiñaypaj wañorqa, pay kikin kawsayninta qospa.
Moisespa kamachisqan pisi kallpa runakunatamin churarqa kuraj kaj sacerdotekuna kanankupaj. Chaywanpis Moisespa kamachisqanmanta qhepata Dios tiluspa Churinta Kuraj Kaj Sacerdotepaj churarqa. Kunantaj payqa wiñaypaj mana pantayniyoj Kuraj Kaj Sacerdote.

Chay jinaqa imatachus parlasqanchejmanta aswan sumajqa kaymin: Kuraj Kaj Sacerdotenchej tiyapuwanchej, paytaj janaj pachapi Kuraj Kamachej Diospa kamachinan tiyanaj pañanpi tiyaykukorqa.
Chay sacerdoteqa Jesucristo, pichus Diospaj t'aqasqa cheqapi sacerdote jina ruwananta ruwan, Dioswan Tinkukuna chay cheqa kaj wasipi. Chay wasitaqa Tukuyta Kamachej Dios sayacherqa, mana runachu.
Tukuy kuraj kaj sacerdotekuna jaywanakunata, chantá uywa ñak'asqa q'olachinakunatawan Diosman jaywanankupaj churasqa kanku. Chayrayku Jesucristopis Kuraj Kaj Sacerdotenchej jina Diosman imata jaywanayojpuni kanan karqa.
Sichus Jesucristo kunan kay pachapi kashanman chayqa, mana sacerdotechu kanman, imaraykuchus sacerdotekuna kashallankuraj, Moisespa kamachisqanman jina Diosman jaywanata jaywanankupaj.
Chay sacerdotekuna imachus ruwanankuta ruwanku. Chay imatachus ruwanankurí janaj pachapi imakunaj llanthun jinalla kanku. Chayrayku Moisés Dioswan Tinkukuna Toldota ruwanan kashajtin, Dios nerqa: Allinta qhaway, tukuy imata Sinaí orqopi rikuchisusqayman jinatapuni ruwanaykimanta, nispa.
Kunanrí Kuraj Kaj Sacerdotenchej Jesusman Dios qorqa, ñawpa sacerdotekunaj imachus ruwanankumanta aswan sumaj ruwanata. Jinallataj paynejta aswan sumaj tratopi kanchej, imaraykuchus Dios paynejta aswan sumaj imakunata qonawanchejta niwanchej.
Ñawpaj kaj tratochus sumaj kanman karqa chayqa, mana waj tratota ruwana kanmanchu karqa.
Dios rikorqa ayllun trato ruwasqanta mana munasqanman jina junt'asqankuta. Chayrayku nerqa: Uj p'unchay chayamonqa, chay p'unchaypitaj noqa Tata Diosqa Israel aylluwan, Judá aylluwan ima uj mosoj tratota ruwasaj.
Kay tratoqa mana ñawpa tatankukunawan ruwasqay trato jinachu kanqa. Chay tratota ruwarqani maypachachus paykunata makinkumanta aysarispa, Egipto suyumanta orqhomorqani chaypacha. Paykunatajrí trato ruwasqayta mana junt'arqankuchu. Chayrayku noqapis paykunata mana rikoj tukorqani, nispa Tukuyta Kamachej Dios nin.
Chayrayku chay p'unchay, kay jina mosoj tratota Israel aylluwan ruwasaj, nispa Tata Dios nin: Yuyayninkuman kamachisqayta churasaj, sonqonkupitaj nisqayta qhelqasaj. Noqa Diosninku kasaj, paykunataj noqaj aylluy kanqanku.
Manaña pipis runa masinta yachachenqañachu, nitaj wawqentapis nenqachu: Tata Diosta rejsinayki tiyan, nispa, imaraykuchus tukuy rejsiwanqanku, sullk'amantapacha kurajninkukama.
Chaypacha noqa paykunamanta khuyakuspa, millay ruwasqankuta pampachasaj, juchallisqankumantapis manaña jayk'aj yuyarikusajñachu, nispa.
Maypachachus Dios mosoj tratomanta parlan chaypacha, niyta munan ñawpa trato ruwasqan unayniyojña kasqanrayku manaña valorniyojchu kasqanta. Ajina kasqanrayku chay ñawpa trato chinkapunan qayllapiña kashan.

Tata Dios israelitakunawan ñawpa ruwasqan tratopi imaynatachus Diosta yupaychanapaj kamachisqakuna karqa, kallarqataj Dioswan Tinkukuna Toldopis.
Dioswan Tinkukuna Toldoqa kay jina karqa: Ñawpaj kaj cuartoqa Diospaj T'aqasqa Cheqa nisqa karqa, chaypitaj uj candelero karqa, chantá uj mesa ima Diospaj t'aqasqa t'antayoj.
Chaymantataj warkhusqa uj velo karqa, chay wasanpitaj Diosllapaj T'aqasqa Cheqa karqa.
Chaypitaj qorimanta incienso q'oshñichina karqa, jinallataj Diospa trato ruwasqan cajonpis, mayqenchus qoriwan lluch'isqa karqa, chay. Chay cajonpa ukhunpitaj qorimanta uj juch'uy manka karqa maná nisqa t'antayoj. Chaypi Aaronpa varan kallarqataj, mayqenchus q'omeryaspa t'ikasqa, chay. Kallarqataj p'alta rumikunapi qhelqasqa kamachisqakuna.
Chay cajonpa patanpitaj qorimanta ruwasqa iskay querubín nisqa angelkuna karqa, Khuyakuyta Tarina Cheqata lijrankuwan qhataspa. Chaywanpis kunan chaykunamanta manaña astawan sut'inchaspa parlasunñachu.
Chay tukuy ajina wakichisqa kajtin, sacerdotekunaqa Diospaj T'aqasqa Cheqa nisqa cuartoman kutin kutinta yaykorqanku, sacerdote jina imachus ruwanankuta junt'anankupaj.
Diosllapaj T'aqasqa Cheqamanrí, watapi uj kutita kuraj kaj sacerdotella yaykoj. Chayman uywa ñak'asqaj yawarnin aparisqa yaykoj. Chay yawartataj Diosman jaywanan karqa, paypa juchanta Dios pampachananpaj, chantá runakuna mana reparakuspalla juchallikusqanku, chaytawan Dios pampachananpaj.
Chaywan Santo Espíritu yachachisharqa Diosllapaj T'aqasqa Cheqaman yaykuna manaraj kicharisqachu kasqanta runakuna yaykunankupaj. Chaytaj ajina karqa Dioswan Tinkukuna ñawpaj kaj Toldo kashanankama.
Chayqa kunanpaj uj rijch'anachinalla karqa. Chaypacha chaypi Diosman jaywanakunata, chantá uywa ñak'asqata q'olachispa jaywasqankoqa jaywajkunaj sonqonkuta juchamanta mana llimphuchayta aterqachu.
Chay ñawpa kamachisqakuna karqa mikhunamanta, ujyanamanta, Diospa ñawpaqenpi llimphu rikhurinapaj imachus ruwanamanta ima. Chaykunataj valorniyoj karqa, Dios tukuy imata mosojyachinan p'unchaykamalla.
Chaywanpis Cristo jamunña, aswan allin imakunamanta Kuraj Kaj Sacerdote kananpaj. Maypichus pay imachus ruwananta junt'arqa, chay toldopis aswan sumajllataj. Chay toldoqa mana runaj ruwasqanchu, ajinaqa mana kay pachamantachu.
Chantá Cristoqa manallataj chivokunaj nitaj torillokunaj yawarnin aparisqachu yaykorqa. Manachayqa pay kikinpa yawarnin aparisqa Diosllapaj T'aqasqa Cheqaman uj kutillata yaykorqa. Ajinamanta Cristo wiñaypaj juchaj atiyninmanta kacharichiwarqanchej.
Ñawpajta chivokunajta, chayrí torillokunajta yawarnin, china waka uña q'olachisqaj ushphan ima mana llimphupaj qhawasqa runakunaman qhallisqa karqa. Ajinata ruwaspataj, runakunaj ukhunpa jawallanta llimphuchaj kanku.
Cristorí wiñaypaj kawsaj Santo Espiritunejta Diosman mana iman imanasqa uywa jina pay kikin jaywaykukorqa. Ajinaqa Cristoj yawarnin may jinatarajchus sonqonchejta millay ruwasqanchejmanta llimphuchawasunchej, kawsaj Diospa munayninta ruwananchejpaj.
Chayrayku Jesucristonejta runakuna Dioswan mosoj tratoman yaykunchej, wajyasqa kajkuna wiñay kawsayta chayaqeta jina jap'inanchejpaj, mayqentachus Dios qonanta nerqa, chayta. Cristo wañorqa runakunata ñawpa tratopi juchallisqankumanta kacharichinanpaj.
Nisunchej: Uj testamento ruwasqa junt'akunanpajqa, pichus testamentota ruwaj wañunanraj tiyan.
Testamentoqa junt'akun, pichus ruwaj wañupun chaypachalla. Testamentota ruwaj runa kawsashajtillanraj, ruwasqan testamentoqa mana junt'akuyta atinchu.
Chayrayku, ñawpaj kaj tratota Dios ruwananpaj runakuna uywata ñak'aspa, yawarninta jaywarqanku.
Maypachachus Moisés kamachisqaj tukuy nisqanta israelitakunaman ñawiriporqa chaypacha, pay torillokunaj yawarninta, chantá chivokunaj yawarninta ima chuwapi yakuwan chajrorqa. Chantá tiñisqa puka millmawan, hisopo qhorawan ima chay p'anqaman, chantá tukuy israelitakunaman ima ch'ajchuykorqa.
Chantá jatunmanta parlaspa, Moisés nerqa: Kay yawarmin Dios qankunawan trato ruwasqanta sinch'ita sayachin, nispa.
Chaymantataj Moisesqa Dioswan Tinkukuna Toldota, chantá chaypi Diosta yupaychanapaj kaj imakunatawan yawarwan ch'ajchullarqataj.
Diospa kamachisqaman jina, ñawpaqenpi imapis llimphuchasqa kananpaj, uywa ñak'asqaj yawarninta ch'ajchunanku karqa. Yawar mana ch'ajchusqa kajtinrí, manallataj ima juchapis pampachasqachu karqa.
Chayrayku imachus yupaychana cheqapi kashan, chay tukoyqa uywa ñak'asqaj yawarninwan llimphuchasqa kanan karqa. Chaykunataj janaj pachapi imachus kashan, chayman rijch'akoj jinalla karqa. Janaj pachapi kaj imakunarí uywakunaj yawarninmantapis aswan sumaj jaywanawan llimphuchasqa kanan karqa.
Cristoqa mana runakunaj ruwasqan toldomanchu yaykorqa, mayqenchus cheqa kajpa rijch'aynillan karqa, chayman. Manachayqa pay kikin janaj pachamanpuni yaykorqa, Diospa ñawpaqenpi rikhurispa noqanchejrayku Diosmanta mañapunawanchejpaj.
Kuraj kaj sacerdotekuna sapa wata uywaj yawarnin aparisqa Diosllapaj T'aqasqa Cheqaman yaykoj kanku. Cristorí mana sapa kutichu janaj pachaman yaykorqa jaywana jina pay kikin jaywaykukunanpaj.
Mana jina kanman karqa chayqa, kay pacha ruwasqa kasqanmantapacha Cristoqa ashkha kutitaña wañunman karqa. Kunantajrí chay p'unchay junt'akojtin, pay kikin wañunanpaj jaywaykukuspa, uj kutillata wiñaypaj rikhurin juchata pampachananpaj.
Nisqa kashan runaqa uj kutillata wañunan, chaymantataj Diospa ñawpaqenpi juzgasqa kanqa.
Ajinallatataj Cristopis uj kutillata wañorqa, ashkha runaj juchanchejta pampachananpaj. Chaymanta qhepanejman pay ujtawan kay pachaman kutimonqa, manaña juchanchejrayku wañunanpajchu, manachayqa paypi atinikuspa suyajkunata qhespichinawanchejpaj.

Moisespa kamachisqanqa jamoj imakunaj llanthun jinalla karqa, mana janaj pachamanta chay kikin allin imakunachu. Chayrayku kamachisqaqa sapa wata kikin jaywanallatapuni Diosman jaywajkunata mana jayk'aj cheqan runaman tukuchiyta atinchu.
Sichus jaywajkuna uj kutillapi juchallisqankumanta llimphuchasqa kankuman karqa chayqa, paykuna manaña uywata ñak'aspa Diosman ujtawan jaywankumanchu karqa, sonqonku manaña juchachasqanrayku.
Kunanrí, uywa ñak'asqata Diosman jaywasqanku paykunata juchayoj kasqankumanta sapa wata yuyarichin.
Chayqa ajina, imaraykuchus torokunaj, chantá chivokunaj yawarnenqa runaj juchanta manapuni wiñaypaj pampachayta atinchu.
Chayrayku Cristo kay pachaman jamuspa, Tata Diosta nerqa: Mana uywa ñak'asqa q'olachinata, nitaj waj jaywanata qonata munarqankichu. Manachayrí runaj ukhunta qowarqanki qanman jaywasunaypaj.
Uywata ñak'aspa q'olachina, jinataj jucha pampachanapaj jaywanapis mana sonqoykej munasqanman jinachu karqa.
Chayrayku nerqani: Kaypi kashani, Diosníy, munasqaykiman jina ruwanaypaj, imaynachus noqamanta p'anqapi qhelqasqa kashan, chayman jina, nispa.
Ñawpajta Cristo nin: Mana munarqankichu jaywanakunata, ofrendakunata, uywata ñak'aspa q'olachinata, jucharayku jaywanata ima. Chaykunaqa mana sonqoykej munasqanman jinachu karqa, nispa. Chayta Moisés kamachisqa chaypis, Dios mana munasqachu.
Chantá Cristo nillarqataj: Diosníy, kaypi kashani, munasqaykita ruwanaypaj, nispa. Ajinamanta payqa ñawpa kaj jaywanakunata qhasi manakajman tukuchin, jinaspataj, mosoj kajta cuentanmanta churan.
Dios mayta munarqa Jesucristoj ukhun wiñaypaj uj kutillata jaywasqa kananta, chaynejta noqanchej Diospaj t'aqasqa kananchejpaj.
Ñawpa tratopi sacerdotekunaqa altarpa ñawpaqenpi sapa p'unchay sayaspa, sapa kuti Diosman chay kikin jaywanallatapuni jaywananku karqa. Chaywanpis chay jaywanakunaqa mana jayk'ajpis runaj juchanta pampachayta aterqachu.
Kuraj kaj sacerdotenchej Cristorí, uj kutillata wiñaypaj pay kikin jaywaykukorqa jucha pampachasqa kananpaj. Jinaspataj, Diospa pañanman tiyaykukorqa.
Chaypitaj pay suyashan awqankuna chakin uraman churasqa kanankukama,
imaraykuchus payqa uj kutita jaywasqallanwan Diospaj t'aqasqa kajkunata wiñaypaj mana juchayojta ruwan.
Chayllamantataj Santo Espiritupis rikoj jina willan, imajtinchus nin:
Qhepanejman paykunawan kay jina tratota ruwasaj: Noqaqa sonqonkuman kamachisqayta churasaj, yuyayninkupitaj qhelqasaj, nispa Tata Dios nin.
Chantá nillantaj: Juchallisqankumanta, chantá millay ruwasqankumantapis manaña ujtawan yuyarikusajchu, nispa.
Maypachachus Dios juchata pampachan chaypachaqa, manaña jucha pampachasqa kananpaj uywata ñak'aspa Diosman jaywana kanchu.
Chayrayku wawqe panakuna, Jesús wañusqanrayku noqanchej mana manchachikuspa yawarninnejta Diosllapaj T'aqasqa Cheqaman tukuy sonqo yaykuyta atinchej.
Jesús wañorqa chaypacha, jark'aj velota llik'ispa kicharerqa Diosllapaj T'aqasqa Cheqaman yaykunanchejpaj. Kunantaj pay kawsashan, paynejtataj Diosman qayllayta atinchej kicharisqan ñannejta.
Janaj pacha Diospa wasinpi Kuraj Kaj Sacerdotenchej tiyapuwanchejña.
Chayrayku ch'uwa sonqowan Tata Diosman qayllaykunachej, tukuy sonqo Cristopi atinikuspa, imaraykuchus pay wañusqanwan sonqonchejta tukuy juchamanta llimphuwarqanchej, llimphu yakuwanpis ukhunchejta mayllanman jina.
Ajinaqa noqanchej imatachus Dios ruwananta suyakushanchej, chaymanta mana iskayrayaspa, sinch'ita ch'ipakunachej, imaraykuchus Diosqa nisqanta junt'anqapuni.
Jinallataj ujkuna ujkuna imaynatachus yanaparinakunapaj yuyaycharikuna, puraj munanakunanchejpaj, chantá allin kajta ruwananchejpaj ima.
Amallataj sayk'uychejchu Diosta yupaychanapaj tantakuyman riyta, imaynatachus wakin riyta saqerparinku, jinataqa. Manachayqa ujkuna ujkuna sonqonchejta oqharinakuna, astawanqa Tukuyta Kamachej Jesuspa kutimunan p'unchay qayllamushasqanrayku.
Sichus noqanchej cheqa kajta yachaspaña, juchallillasunmanpuni chayqa, chay juchata pampachanapaj manaña waj jaywana kanchu.
Manachayqa mancharina jatun juiciollataña suyana kashan, chaypitaj sinch'i nina lawray Diospa awqankunata ruphaykonqa.
Pillapis Moisespa kamachisqanta mana kasojqa iskay, chayrí kinsa rikojkunaj parlasqankuwan wañuchisqa kananpaj juchachasqa kanan karqa, mana pejpa khuyasqan.
Ñawpajta ajinachus karqa chayqa, kunan astawanraj juchachanapaj jina kanqanku pikunachus Diospa Churinta qhesachajkuna, jinataj wañusqan qhasi manakaj kasqanta nejkuna. Paykuna mosoj tratoman yaykunapaj yawar jich'asqanta pisipaj qhawanku, mayqenchus Diospaj t'aqawanchej, chayta. Jinallataj Diospa Espiritunta turiyanku, pichus Diospa qhasilla k'acha yanapayninta chayachimuwanchej, chayta.
Noqanchej Tukuyta Kamachej Diospa nisqanta yachanchej: Vengakunaqa noqajtamin, jinataj ruwasqankuman jina noqa pagachikusaj, nispa nisqanta. Nillarqataj: Tukuyta Kamachej Diosqa ayllunta juzganqa, nispa.
Ajinaqa kawsaj Diospa makinman urmanaqa may jina mancharinamin.
Chayrayku yuyarikuychej, maypachachus qankuna Cristomanta sumaj willayta jap'ikorqankichej, chay ñawpa p'unchaymanta. Yuyarikuychej may jina ñak'ariypi kashaspapis, imaynatachus kallpakorqankichej sinch'ita sayanaykichejpaj, chaymanta.
Wakin kuti tukuypa rikunanta runaj turiyanan, chantá runaj asikunan karqankichej. Wakin kutitaj qankunaqa, pikunachus qankuna jina ñak'arichisqa kasharqanku, chaykunawan khuska ñak'arerqankichej.
Jinallataj qankuna carcelpi wisq'asqa kajkunata khuyarikorqankichej. Wajkuna kapuyniykichejta qhechusojtiykichejpis, kusikorqankichej, imaraykuchus yacharqankichej janaj pachapi chayaqeykichej aswan sumaj mana tukukuyniyoj kasqanta.
Chayrayku ari tukuy sonqo Diospi atinikullaychejpuni, imaraykuchus Diosqa may sumaj t'inkata qosonqachej.
Qankuna pacienciakuyta necesitankichej, Diospa munasqanta ruwaspallapuni kanaykichejpaj. Chaypacha Dios imatachus qonawanchejta nisqanta jap'inkichej.
Diospa Qhelqachisqanpi nin: Tumpamantawan pichus jamunan kashan, chay jamonqaña. Jamunanqa qayllapiña.
Cheqan runapaj qhawasqay kajkunaqa noqapi atinikusqankunejta wiñaypaj kawsanqanku. Ñawpa kawsayninkuman kutiripojkunawanrí, sonqoy mana kusisqachu kanqa, nispa.
Noqanchejrí mana, pikunachus ñawpa kawsayninkuman kutiripuspa, juchachasqa kanaman rishanku, chaykuna jinachu kanchej. Manachayqa, noqanchej kanchej, pikunachus Diospi atinikusqankurayku qhespichisqa kanata tarinku, chaykunamanta.

Diospi atinikusqanchejrayku noqanchej sut'ita yachanchej jap'inanchejtapuni imatachus jap'iyta suyakushasqanchejta. Jinallataj Diospi atinikuspa yachallanchejtaj, imatachus mana rikuyta atinchejchu, chay kasqantapuni.
Ñawpa tatanchejkunapis Diospi tukuy sonqo atinikusqankurayku paypa ñawpaqenpi allinpaj qhawasqa karqanku.
Diospi atinikusqanchejrayku yachanchej Diosqa kamachisqannejta tukuy kaj chhikata ruwasqanta. Ajinaqa, kunan imatachus rikushanchej, chay tukoyqa manakajmanta ruwasqa karqa.
Abelpis Diospi atinikusqanrayku Cainmanta nisqaqa aswan allin kaj jaywanata Diosman jaywarqa. Abel chayta Diosman jaywaspa, yachayta qorqa pay cheqan runa kasqanta, Diostaj jaywasqanta allinpaj qhawarqa. Ajinaqa Abelpa wañusqan unayña kashan chaypis, noqanchej Diospi atinikuspa imaynatachus kawsasqanmanta yachakuyta atinchej.
Jinallataj Diospi atinikusqanrayku Enocqa kawsashajlla janaj pachaman apasqa karqa, ama wañuyta rejsinanpaj. Manataj pipis payta tarerqachu, Dios payta apakapusqanrayku. Manaraj Dios Enocta apakapushajtin, tukuy yacharqanku Diosqa payta allinpaj qhawasqanta.
Diospi mana atinikuspaqa, mana pipis atinmanchu Diospa ñawpaqenpi allinpaj qhawasqa kayta, imaraykuchus Diosman qayllaykojqa pay kasqantapuni tukuy sonqo creenan tiyan. Yachanallantaj tiyan, pikunachus Diosta tukuy sonqo mask'anku, chaykunaman Diosqa sumaj t'inkata qonanta.
Jinallataj Noeqa Diospi tukuy sonqo atinikorqa. Chayrayku mana jayk'aj rikusqan kananta Dios sut'inchajtin, Noeqa Diosta kasuspa, uj jatun barcota ruwarqa wasi ayllun ama wañunanpaj. Jinallataj Diospi atinikusqanrayku Noé yachayta qorqa chaypacha kawsaj runakuna juchachanapaj jina kasqankumanta. Chantá Diospi atinikusqannejta pay cheqan runapaj qhawasqa kanata jap'erqa.
Diospi atinikusqanrayku Abrahampis Diospa nisqanta kasorqa. Chayrayku llajtanta saqespa llojserqa, Dios qonanta nerqa, chay jallp'aman rinanpaj, mana yachaspalla maymanchus chayananta.
Chaymanta Abrahamqa Diospi atinikusqanrayku, Dios qosqayki nisqan jallp'api tiyakorqa, runaj llajtanpi waj llajtayoj runa jina. Pay toldollapi tiyakorqa. Isaacpis, Jacobpis toldollapitaj tiyakorqanku, pikunachus Diospa nisqanta jap'inallankutaj karqa, chaykuna.
Jinaqa Abraham tukuy sonqo suyasharqa sumaj churasqa cimientoyoj llajtaman chayananta. Chay llajtata Diosmin wakicherqa, sayaricherqataj.
Sarapis mana wawa rejsiyta atej karqa, chantá payañataj. Chaywanpis Diospi atinikusqanrayku wawata rejsinanpaj kallpata jap'erqa, imaraykuchus Dios nisqanta junt'ananta tukuy sonqo jap'ikorqa.
Ajinaqa Abraham wañusqa jinaña karqa chaypis, miraynin may chhika mana yupay atina karqa janajpi ch'askakuna jina, mama qocha kantupi t'iyu jinataj.
Chay runakuna wañuporqanku Dios nisqanta manaraj junt'ashasqanta rikuspa. Manachayqa Diospi atinikusqankurayku Dios nisqanta junt'ananta karullamantapis qhawashankuman jina rikorqanku. Chantá kusikuspa, rimarerqanku kay pachapi waj llajtayoj jinalla kasqankuta.
Ajinata parlajkunaqa sut'ita yachayta qonku llajtayoj kayta mask'ashasqankumanta.
Jinapi sichus paykuna llojsimusqanku llajtamanta yuyarikushankuman karqa chayqa, llajtankuman kutipuyta atinkuman karqa.
Chaywanpis, paykuna aswan sumaj llajtata moq'erisharqanku, mayqenchus janaj pachapi kashan, chayta. Chayrayku Diosqa paykunaj Diosninku kayta mana p'enqakunchu, imaraykuchus paykunapaj uj llajtata wakichipunña.
Jinallataj Diospi atinikusqanrayku Abrahamqa k'ata churin Isaacta uywa ñak'asqata jina Diosman jaywarqa. Ajinata Abraham ruwarqa, Diospa kamachisqanta kasukoj kasqanta rejsichinanpaj, imajtinchus Dios Abrahamta nisqa:
Isaacnejta mirayniykeqa may chhika kanqa, nispa.
Abrahamrí churinta Diosman jaywarqa, imaraykuchus yacharqa Diosqa wañojkunata kawsarichinanpaj atiyniyoj kasqanta. Chayrayku uj niypi nisunman: Abrahamqa churin wañusqaña jina kashajtinpis, watej kawsashajta jap'ikapusqa, nispa.
Jinallataj Isaacqa Diospi atinikusqanrayku churinkuna Jacobta, chantá Esauta ima samincharqa, qhepanejman paykunawan imachus kananta sut'inchaspa.
Chantá Diospi atinikusqanrayku Jacobpis wañuy patapiña kashaspa, Josejpa churinkunata sapa ujta samincharqa, tojnunman atikuspataj, Diosta yupaycharqa.
Ajinallataj Diospi atinikusqanrayku Josepis wañuy patapi kashaspa, israelitakuna Egiptomanta llojsipunankumanta parlarqa. Jinapi José kamacherqa israelitakuna Egiptomanta ripuspa, tullunkunata Canaanman apanankuta.
Jinallataj Moisespa tatan mamanqa Diospi atinikusqankurayku, wawankuta paqarisqanmantapacha kinsa killata pakayllapi uywarqanku, k'acha wawita kasqanta rikuspa. Ajinata ruwaspa, yachayta qorqanku kuraj kamachejpa kamachisqanta mana manchachikusqankumanta.
Diospi atinikusqanrayku Moisesqa jatunña kaspa, Faraonpa ususinpa churin kasqanmanta rejsinankuta mana munarqachu.
Manallataj pay munarqachu juchallispa misk'irikuyta pasapojlla kasqanrayku. Manachayqa Diospa ayllunwan khuska ñak'arichisqa kayta ajllakorqa.
Moisesqa Egiptopi qhapaj kaspapis, repararqa chhika patapi kawsarikuna qhasilla kasqanta. Aswanpis Cristorayku qhesachasqa kana aswan sumaj kasqanta qhawarqa, imaraykuchus paypa yuyaynin janaj pachapi t'inka jap'inapi kasharqa.
Jinallataj Moisesqa Diospi atinikusqanrayku Egiptomanta riporqa, kuraj kamachejpa phiñakuyninta mana manchachikuspa. Payqa mana rikukoj Diosta rikushanmanpis jina, mana sayk'uspa, sinch'ita sayarqa.
Chaymanta qhepaman Moisesqa Diospi atinikusqanrayku Pascua raymita ruwarqa, kamacherqataj israelitakuna wasinkoj punkunkuta yawarwan ch'ajchunankuta, wañuchej ángel kuraj kaj churinkuta ama wañurachinanpaj.
Jinallataj israelitakunaqa Diospi atinikusqankurayku Puka Mama Qochaj chawpinta ch'aki pampata chimparqanku. Egiptomanta soldadokunarí jinallatataj ruwayta munaspa, yakuwan p'ampaykuchikuspa wañorqanku.
Chaymanta israelitakuna Diospi atinikusqankurayku Jericó llajtaj muyuyninpi phatu perqa payllamanta thuñikorqa, qanchis p'unchayta chay llajtata muyuykojtinku.
Jinallataj phisu warmi Rajabpis Diospi atinikusqanrayku, Diosta mana kasojkunawan khuska mana wañuchisqachu karqa, imaraykuchus wateqajkunata tukuy sonqo wasinman wajyarikorqa.
Imatataj astawan niymanri? Parlanaqa mayraj kashan, manataj tiempo kanchu parlanapaj Gedeonmanta, Baracmanta, Sansonmanta, Jeftemanta, Davidmanta, Samuelmanta, chantá Diosmanta waj sut'inchajkunamanta ima.
Paykuna Diospi atinikusqankurayku waj suyukunata atipaspa jap'erqanku, justiciata ruwaspa kamacherqanku, Diospa qonan kasqanta jap'erqanku, chantá leonkunaj siminkutapis wisq'arqanku.
Jinallataj paykunaqa manchay lawrashaj ninata thasnorqanku, espadawan wañuchisqa kanamanta llusp'erqanku. Pisi kallpayoj kaspapis, kallpasapaman tukorqanku. Jinallataj maqanakupi sinch'i atiyniyojman tukuspa, waj suyukunaj soldadonkunata ayqecherqanku.
Wakin warmikunapis Diospi atinikusqankurayku ayllunkumanta wañupojkunata kawsarichisqata rikukaporqanku. Wakinkunatajrí sinch'i ñak'arichisqa wañorqanku, imaraykuchus kacharichisqa kanankupaj mana Diosta wasancharqankuchu. Aswanpis paykuna wañusqamanta kawsarimpuspa aswan sumaj kawsayta suyarqanku.
Wakinkunaqa p'enqaypi rikhurichisqa karqanku, jasut'isqataj. Wakinkunataj carcelman cadenawan watasqa wisq'achikorqanku.
Jinallataj wakinkunaqa rumiwan ch'anqasqa wañorqanku, wakinkunataj serruchowan khuchusqa, espadawan wañuchisqa ima karqanku. Wakinkuna kaymanta jaqayman purerqanku oveja qarawan, chantá cabra qarawan ima p'achallikuspa, mana imayoj, llakisqa, maqasqa ima.
Kay pachaqa mana chay jina sumaj sonqoyoj runakunapaj jinachu karqa. Chaywanpis paykuna ayqekuspa ch'innejpi, orqokunapi ima purerqanku. Chantá qaqa jusk'upi, jallp'a t'oqopi ima kawsarqanku.
Tukuy chaykunaqa Diospi atinikusqankurayku Diospa ñawpaqenpi allin runapaj qhawasqa karqanku. Chaywanpis chay runakunaqa Diospa qosaj nisqanta mana jap'erqankuchu.
Ajina karqa Dios aswan allin imakunata noqanchejpaj wakichisqanrayku, ajinamanta paykunapis noqanchejwan khuska mana pantayniyoj kanaman chayanankupaj.

Ñawpajta Diospi atinikuspa purejkuna may chhika karqanku, paykunataj muyuyninchejpi testigo jina imaynatachus purishasqanchejta qhawashawanchej. Chayrayku imachus ñawpajman rejta mana saqewanchejchu, chay tukuyta wijch'unachej, jinallataj ch'ipaykuwanchej, chay juchatapis. Chantá Dios churapuwasqanchej ñanta mana sayk'uspa t'ijunachej.
Jesusllatapuni qhawaspa kanachej, imajtinchus paymin sonqonchejpi Diospi atinikunata rikhuricherqa, jinallataj pay astawan astawan Diospi atinikuyta amañakunanchejpaj kallpachawanchej. Jesusqa jatun kusiyta aswan qhepaman tarinanta yachasqanrayku cruzpi wañorqa, chay jina wañuna p'enqay kasqanta mana kasuta ruwaspa. Jinaytawantaj, Diospa kamachinan tiyanaj pañanman tiyaykukorqa.
Chayrayku Jesús imatachus ruwasqanpi yuyaychej. Paytaqa juchasapa runakuna chejnikorqanku chantá ñak'aricherqanku ima. Chaywanpis pay sinch'ita sayarqa. Qankunapis kikillantataj ruwaychej, ama sayk'unaykichejpaj, nitaj llawch'iyanaykichejpaj.
Qankuna juchaj contranta maqanakuspa, manaraj wañunaykichejkamachu sayaykorqankichej.
Chaywanpis qankuna qonqapunkichejsina imatachus Dios nisqanta Dios wawankunata jina kallpachayta munaspa. Pay nin: Wawáy, Tukuyta Kamachej Dios cheqan ñanman churasuyta munaspa jasut'isqanta ama pisipaj qhawaychu, nitaj qanta k'amisojtin q'enaqakuychu,
imaraykuchus Diosqa pitachá munakun, chayta cheqan ñanman churan. Jinallataj pitachá wawanpaj rejsikapun, chayta seq'on.
Sichus qankuna Dios cheqan ñanman churayta munaspa jasut'isqanta ñak'arishankichej chayqa, yuyarikuychej Diosqa wawankunata jina qankunata qhawashasqanta. Pi tatataj wawankuna cheqanta puriyta yachanankupaj mana jasut'inmanchuri?
Diosrí tukuy wawankunata cheqan ñanman churayta munaspa jasut'in. Sichus Dios qankunata mana jasut'isunkichejchu chayqa, chay niyta munan qankuna mana wawanpunichu kasqaykichejta, manachayqa k'ipa wawalla.
Mana chayllachu, wawa kashajtinchej tata mamanchej cheqan ñanman churanawanchejpaj jasut'iwasqanchejrayku, noqanchej paykunata jatun respetowan qhawakoj kanchej. Jina chayqa, manachu astawanraj janaj pacha Tatanchejman k'umuykusunman wiñaypaj kawsananchejpaj?
Tata mamanchejqa mana unaypajchu, yuyasqankuman jinalla jasut'iwaj kanchej. Diosrí, allinninchejpaj jasut'iwanchej, pay jina llimphu kawsayniyoj kananchejpaj.
Arí, jasut'isqa kashanchej chaypachaqa mana kusikunapaj jinachu, imajtinchus nanakun. Chaymantarí, sichus Dios imatachus yachachiyta munawasqanchejta tukuy sonqo jap'ikunchej chayqa, allinpi kawsay, chantá allin kajta ruway ima sumaj poqoy jina kawsayninchejpi kanqa.
Chayrayku qankuna utisqa makiykichejta mosoj kallpawan kallpachaychej, jinallataj llawch'iyasqa chaki moqoykichejtapis.
Chantá cheqanta purispa kawsaychej, ajinamanta pisi kallpayoj wist'u chaki jina ama ñanta pantananpaj, manachayqa kallpachasqa kaspa thuruta sayananpaj.
Qankuna atisqaykichejta ruwaychej tukuywan allinta kawsakunaykichejpaj, jinallataj Diospaj t'aqasqa jina llimphu kawsayniyoj kanaykichejpaj. Pichus mana llimphu kawsayniyoj kajqa Tukuyta Kamachej Diospa uyanta mana rikonqachu.
Qankunamanta pipis Diospa qhasilla k'acha yanapayninta jap'ejtinña, ama saqeychejchu chaymanta karunchakunanta. Amallataj saqeychejchu pipis jaya sonqo kasqanrayku ch'ajwata sayarichinanta, imajtinchus chay ch'ajwa mana allin kawsayta apamusunkichejman, chaynejtataj ashkha pantachisqa kankuman.
Amallataj pipis khuchiriyopi purikoj runa kachunchu nitaj Esaú jina Diosta pisipaj qhawachunchu. Payqa mikhunaraykulla imatachus kuraj kaj churi jap'inan karqa, chayta chhalarparisqa.
Yachankichej jina, Esauqa tatanpa saminchasqanta jap'iyta munashaspapis, qhesachasqa karqa. Esaú sonqonta nanachikuspa manchayta waqarikorqa chaypis, manañapuni tatanpa saminchayninta jap'iyta aterqachu.
Qankunaqa mana israelitakuna jina llankhay atina lawrashaj orqoman qayllarqankichejchu, nitaj laqhayaymanpis, nitaj tutayajmanpis, nitaj sinch'i wayramanpis.
Manallataj pututoj waqasqantapis uyarerqankichejchu, nillataj Diospa parlamusqantapis. Chayta uyarejkuna mayta mañakusqanku Dios amaña paykunaman parlamunanta,
imaraykuchus chay kamachisqaqa paykunapaj ancha manchachikuna karqa. Dios nisqa: Sichus ima uywallapis orqoman chayanqa chayqa, chay kikinpi rumiwan ch'anqaykuspa, wañuchiychej, nispa.
Chay tukuy ima sinch'i mancharikunapaj kasqanrayku, Moisespis nillasqataj: Manchachikuspa, kharkatitishani, nispa.
Qankunatajrí Sión orqoman, jinataj kawsaj Diospa llajtanman qayllaykunkichej. Chay llajtaqa janaj pachapi kaj Jerusalén, chaypitaj mana yupay atina angelkuna Diosta yupaychashanku.
Ajinallataj qankuna Diospa kuraj kaj wawankunaj tantakuyninman qayllaykunkichej, pikunaj sutinkuchus janaj pachapi qhelqasqa kashan, chaykunajman. Jinallataj qankuna Diosmanpuni qayllaykunkichej, pichus tukuypa Jueznin, chayman. Cheqanpaj qhawasqa runakunamanpis qayllallankichejtaj, pikunachus mana pantayniyojman tukuchisqaña kanku, chaykunaman.
Aswanpis Jesusman qayllaykorqankichej, pinejtachus Dios mosoj tratota qankunawan ruwarqa, chayman. Jinallataj Jesuspa yawarnin ch'ajchusqaman qayllallankichejtaj. Chaywanpis chay yawarqa runaj juchan pampachasqa kananmanta parlan, mana Abelpa yawarnin jinachu wañuchisqa kasqanmanta vengakunamanta.
Chayrayku allinta qhawakuychej, ama pichus parlawanchej, chayta qhesachanamanta. Sichus israelitakuna Moisespa parlasqanta mana uyariyta munasqankurayku jasut'isqapuni karqanku chayqa, imaynatataj noqanchej llusp'isunman sichus janaj pachamanta parlamojta qhesachasunman chayri?
Chaypacha Diospa parlasqan kay pachata kharkatiticherqa. Kunantajrí pay nillantaj: Uj kutitawan kharkatitichisaj, mana kay pachallatachu, manachayqa janaj pachatawan, nispa.
Uj kutitawan nispaqa, niyta munan Diosqa imachus ruwasqa kajta thalarparispa orqhonanta, imachus mana kuyuchisqachu kayta atin, chayllaña qhepananpaj.
Chayrayku Diosta pachis nina, imaraykuchus noqanchej mana kuyuchisqa kayta atej kamachinata jap'inchej. Pachis nina, sonqowantaj Diosta munasqanman jina yupaychana, tukuy sonqo payta may jatun respetowan qhawaspa, manchachikuspataj.
Ajinata ruwana, imaraykuchus Diosninchejqa tukuy imata q'olarparej nina jinamin.

Cristota qhatikojkunapura wawqe panakuna jina munanakuspa kawsakuychej.
Waj llajtayojkunata wasiykichejman wajyarikuyta ama qonqaychejchu, imaraykuchus chayta ruwaspa, wakinkunaqa mana yachaspalla angelkunata wajyarikorqanku.
Jinallataj carcelpi kajkunamanta yuyarikuychej, paykunawan khuskapis wisq'asqa kashawajchej jina. Ñak'arichisqa kajkunamantapis yuyarikullaychejtaj, imaraykuchus qankunapis ajinallatataj ñak'arichisqa kayta atiwajchej.
Casarakunata tukuylla manchay sumaj kasqanta qhawaychej. Jinallataj qhari warmi kajkunapis mana wasanchanakuspa kawsakuychej, imaraykuchus Diosqa khuchichakojkunata, chantá millayta purejkunata ima juzgaspa juchachanqa.
Ama ashkha qolqeyoj kanamanta phutikuspa kawsaychejchu. Manachayqa imachus kunan tiyapusunkichej, chaywan sonqo junt'asqa kakuychej, imaraykuchus Dios nin: Mana qonqarparisqaykichu, nitaj saqerparisqaykichu, nispa.
Ajinaqa tukuy sonqo niyta atinchej: Tukuyta Kamachej Diosqa yanapawajniy. Chayrayku mana manchachikusajchu, imatachus pipis ruwanawanmanta, nispa.
Yuyarikuychej ñawpa michejkunaykichejmanta, pikunachus Diospa simi nisqanmanta yachachisorqachej, chaykunamanta. Chantá Diosta qhatejkuna jina imaynatachus kawsakusqankupi unanchaspa, paykuna jina Diospi atinikuspa puriychej.
Jesucristoqa kikillanpuni qayna, kunan, wiñaypajpis.
Chayrayku ama kunallanraj rikhurimoj yachachiykunawan, nitaj waj jina yachachiykunawan sonqoykichejta suwachikuychejchu. Aswan allinmin sonqoykichejpi Diospa qhasilla k'acha yanapayninwan kallpachasqa kanaykichej, imatachus mikhunamanta, chayrí mana mikhunamanta kamachisqakunata kasunaykichejmanta nisqaqa. Chaykunaqa mana jayk'aj yanapankuchu chay kamachisqakunata kasojkunata.
Noqanchejpata uj altar tiyapuwanchej, chay altarpi imachus jaywasqa kajmantataj Dioswan Tinkukuna Toldopi sacerdotekuna mana mikhuyta atinkuchu.
Ñawpajta kuraj kaj sacerdoteqa uywa ñak'asqaj yawarninta Diosllapaj T'aqasqa Cheqaman apaykoj jucha pampachasqa kananpaj, chay jaywasqa uywaj aychantajrí jaramanta jawapi ruphachisqa kaj.
Ajinallatataj Jesuspis llajtamanta jawapi ñak'arispa wañorqa, yawar jich'asqanwan runakunata Diospaj t'aqananpaj.
Chayrayku noqanchejpis Jesuswan khuskallataj jaramanta jawaman llojsinachej, pay jina p'enqayta k'umuykachachisqa kanata ñak'arinanchejpaj.
Kay pachaqa mana wiñaypaj tiyakunanchej llajtachu. Aswanpis jamoj p'unchaykunapi kaj llajtata tukuy sonqo suyashanchej.
Chayrayku, Jesucristonejta Tata Diosta yupaychanachej. Ajinata yupaychasqa, Diosman jaywashanchej ima jaywanatachus sapa p'unchay jaywananchej kashan, chayta. Chaynejta payllatapuni Diosninchejpaj rejsikapushasqanchejta rimarishanchej.
Amataj qonqaychejchu allin kajta ruwayta, jinallataj kapususqaykichejwan wajkunata yanapariyta, imaraykuchus chay jina ruwanapis sumaj jaywana jina Diosta kusichillantaj.
Iglesiapi michejniykichejkunata kasuychej, jinataj imatachus yachachisqankuta ruwaychej. Paykuna mana samarispa qankunata qhawashasunkichej, chaymanta Diosman cuentata qonankuta yachaspa. Chantá qankuna paykunata kasojtiykichej, imatachus ruwanankuta kusisqa ruwanqanku, mana thutuspachu, nitaj rimaspachu, imajtinchus chayqa qankunapaj mana allinchu kanman.
Jinallataj noqaykurayku Diosmanta mañapuwayku ari, imajtinchus allinta yachayku sonqoyku llimphu kasqanta. Munallaykutaj tukuy imapipis allinta puriyta.
Astawanqa Diosmanta mañapuwaychej askamalla qankunata watukoj jamunaypaj.
Sonqo tiyaykusqa kawsakuyta qoj Diosqa ovejakunaj jatun Michejnin Jesucristota wañusqamanta kawsaricherqa, jinataj paypa yawar jich'asqanwan noqanchejwan wiñaypaj tratota ruwarqa.
Paymin tukuy imata allinta ruwanaykichejpaj qankunata yachachichun. Jinallataj Jesucristonejta qankunapi pay ruwachun, imachus payta kusichin, chayta. Chayrayku pay may jatunchasqa kachun, wiñay wiñaynintinpaj. Ajina kachun.
Wawqe panakuna, mañarikuykichej, qankunata sonqochayta munaspa uj iskay simipi nispa imatachus qhelqasqayta tukuy sonqo jap'ikunaykichejta.
Yachanaykichejta munani, wawqenchej Timoteota carcelmanta kacharipusqankutaña. Aswan usqhaytachus kayman chayamonqa chayqa, iskayniyku qankunata watukoj jamusqayku.
Tukuy michejniykichejkunata napaykapuwayku, jinallataj chaypi Cristota tukuy qhatikojkunatawan. Italiapi Cristota qhatikojkunapis napaykamusunkichej.
Diospa qhasilla k'acha yanapaynin tukuyniykichejwan kachun.