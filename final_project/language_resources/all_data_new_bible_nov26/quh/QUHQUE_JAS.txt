Noqa Santiago Diospa wata runan kani, Tukuyta Kamachej Jesucristojtawan. Qankuna Israelpa chunka iskayniyoj ayllunmanta waj suyukunapi ch'eqerasqa kajkunata napaykamuykichej.
Munasqa wawqe panaykuna, tukuy imaymana mana allin kaj qhatirisojtiykichej, qankuna mayta kusikuychej.
Yachankichej jina, Jesucristopi atinikusqaykichej maykamachus kasqanta yachakunanpaj churasqa kajtin, qankuna sinch'ita sayaspa pacienciakuyta yachakunkichej.
Chayrayku pacienciakullaychejpuni Diospa wawan kasqaykichejpi wiñay tukusqa, junt'asqa, chantá tukuy imapaj wakichisqa kanaykichejpaj.
Sichus qankunamanta mayqellanpis pisi yachayniyoj kanman chayqa, Diosmanta mañakuchun. Diostaj yachayta payman qonqa, imaraykuchus Diosqa tukuy mañakojkunaman mana mich'akuspa nitaj rimakuspa qon.
Chaywanpis chay runaqa tukuy sonqo Diospi atinikuspa mañakuchun, nitaj iskayrayachunchu. Pichus iskayrayajqa mama qochapi yaku qhollchoqeyajman rijch'akun, mayqentachus wayra kayman jaqayman apaykachan, chayman.
Pichus ajina kajqa ama yuyachunchu Tukuyta Kamachej Diosmanta imatapis jap'inanta.
Jinallataj chay jina iskay sonqoyoj runaqa ni ima ruwasqanpi sumajta sayayta atinchu.
Jesucristota qhatej runaqa pisi kapuyniyoj kaspapis, Diospa ñawpaqenpi jatunchasqa kasqanmanta kusikuchun.
Qhapajrí Diosnejta k'umuykuchisqa kasqanmanta kusikuchun, imaraykuchus qhapaj kasqanqa qhora t'ika jinalla tukukaponqa.
Inti llojsimuspa ruphajtin, qhoraqa ch'akipun, t'ikantaj urmapun, k'achitu kayninpis chinkapun. Ajinallatataj qhapajpis, jinataj tukuy imata tarisqanpis chinkaponqa.
Kusisqamin pichus tukuy imaymana mana allin kaj qhatirejtin sinch'ita sayajqa, imaraykuchus chay mana allin kajta atipasqanmanta payqa wiñay kawsayta pilluta jina jap'enqa. Chayta Diosmin payta munakojkunaman qonanta nerqa.
Mayqellanpis juchallinaman tanqasqa kashaspa, ama nichunchu Diospuni juchallinaman tanqashasqanta, imaraykuchus Dios mana pitapis juchallinaman tanqanchu, nitaj juchallinaman tanqasqa kayta atinchu.
Aswanpis sapa runa juchallinaman tanqachikun, maypachachus sajra munaynin sonqonta suwaspa, payta juchallinaman aysan, chaypacha.
Chantá chay mana allin kajta ruwayta munanata pay kasun, jinataj juchallin. Pichus juchallispallapuni purejtaj wiñaypaj wañuyta tarikun.
Munasqa wawqe panaykuna, ama pantakuychejchu.
Tukuy ima allin kaj, jinataj k'acha kaj imaqa patamanta jamun, janajpi ch'askakunata ruwaj Tatamanta. Payqa mana uj jinayanchu, nitaj maychus kasqanmanta waj jinaman tukunchu.
Payllataj munasqanrayku cheqan nisqannejta kawsayta qowarqanchej, tukuy imatachus ruwasqanmanta noqanchej ñawpaj kaj poqoy jina kananchejpaj.
Chayrayku, munasqa wawqe panaykuna, uyariyta yachaychej, chantá allinta qhawarikuspa parlaychej, amataj usqhayllata phiñakuychejchu.
Chayqa ajina, imaraykuchus pipis phiñakuspaqa, mana Diospa munasqanman jina cheqan kajta ruwayta atinchu.
Chayrayku sonqoykichejmanta tukuy millay kajta, tukuy ch'ichi kajtapis t'iraspa wijch'uychej. Chantá Diospa nisqan sonqoykichejpi tarpusqaña kajta llamp'u sonqowan jap'ikuychej, mayqenchus qankunata qhespichiyta atin, chayta.
Chaywanpis Diospa nisqantaqa ama uyarillaychejchu, aswanpis kasuychej. Manachus kasunkichej chayqa, qankuna kikiykichejta q'otiyakushankichej.
Pichus Diospa nisqanta uyarispa mana kasojqa espejopi uyanta qhawarikoj runaman rijch'akun.
Chay runaqa uyanta qhawarikuspa ripullan, chantataj imaynachus uyan kasqanta qonqapun.
Aswanpis Diospa mana pantayniyoj kacharichej kamachisqanta allinta qhawana. Chantá mana qonqaspa, chayta kasuna. Pichus Diospa nisqanta ajinata kasojtaqa Dios saminchanqa.
Sichus pipis Diospa munasqanta ruwaspa purishasqanta yuyanman, manataj allinta qhawarikuspa parlan chayqa, chay runa pay kikinta q'otiyakun. Jinallataj Diospa munasqanta ruwaspa purisqanqa qhasi manakaj.
Diospa ñawpaqenpi munasqanta ruwaspa purinaqa llimphu, mana ch'ichiyoj kanan tiyan. Chaytaj kay jina: Wajcha wawakunata khuyarina, warmisapakunata yanapana, chantá Diosman mana kutirikojkunaj millay ruwasqankuwan mana ch'ichichakuna ima.

Munasqa wawqe panaykuna, may jatunchasqa Tukuyta Kamachej Jesucristopi atinikojkuna kaspa, amapuni ujkunallata allinpaj qhawaychejchu, wajkunatataj pisipaj.
Nisunchej: Qankuna Diosta yupaychanapaj tantasqa kashajtiykichej, uj runa sumaj p'achallisqa, qori anilloyoj yaykumunman. Jinallataj thanta p'achayoj uj wajcha runapis chayman yaykumullanmantaj.
Jinapi qankuna sumaj p'achayoj runata jatunpaj qhawaspa, niwajchej: Kay aswan sumaj tiyanapi tiyarikuy, nispa. Wajcha kajtarí niwajchej: Qanqa jaqaynejllapi tiyakamuy, nispa, chayrí: Chay pampallapi chukukuy, nispa.
Manachu chayta ruwaspaqa, runata qhawarashankichej, millay yuyayniyoj juez jina?
Munasqa wawqe panaykuna, allinta uyariwaychej: Manachu Diosqa pikunachus kay pachapi wajcha kajkunata ajllakun, Diospi atinikuypi qhapaj kanankupaj? Manachu paykuna kamachiyninpi chayaqeyoj kanqanku, Dios payta munakojkunaman chayaqeta qonanta nisqanman jina?
Qankunatajrí wajchakunata k'umuykachachinkichej. Manachu qhapajkuna yawarniykichejta ch'onqasunkichej? Manachu paykunallataj juchachasqa kanaykichejpaj juezkunaman qhatatasunkichej?
Manachu qhapajkunaqa Jesucristopaj millayta rimanku, pejpa sumaj sutintachus qankuna apashankichej, chaypaj?
Diospa Qhelqachisqanpi kuraj kaj kamachisqa kay jinata nin: Runa masiykita munakuy qan kikiykita jina, nispa. Chaytachus tukuy sonqo junt'ankichej chayqa, allinta ruwankichej.
Sichus wakin runallata allinpaj qhawankichej chayrí, juchallinkichej, chayraykutaj Dios kamachisqanta p'akejkunata jina qhawasunkichej.
Sichus pillapis tukuynin kamachisqata kasushaspa, Diospa kamachisqamanta ujnillantapis p'akinman chayqa, chay runaqa tukuynin kamachisqakunata p'akisqanmanta juchachasqa kanqa.
Dios nerqa: Ama khuchichakunkichu, nispa, icharí? Payllataj nerqa: Ama runata wañuchinkichu, nispa. Kunanqa qhawariy: Qan amapis khuchichakuychu. Chaywanpis runata wañuchiwaj chayqa, Diospa kamachisqanta p'akinkiña.
Qankunaqa kacharichej kamachisqanejta juzgasqa kankichej. Chayrayku chayman jina parlaychej, chayman jinallataj ruwaychej.
Pichus wajkunata mana khuyarikojqa juicio p'unchaypi Dios paymanta mana khuyarikullanqataj. Pichus khuyakuyta yachajtajrí, Dios juicio p'unchaypi paymanta khuyarikullanqataj.
Munasqa wawqe panaykuna, ima walejtaj kanman sichus pipis ninman Jesucristopi tukuy sonqo atinikoj kasqanta, manataj ruwasqanwan ajina kasqanta rikuchinman chayqa? Ajinata Jesucristopi atinikushajtin, Dios payta qhespichinmanchu?
Nisunman: Qankuna uj wawqeta, chayrí uj panata rikuwajchej mana p'achayojta, sapa p'unchaytaj mikhunamanta pisichikushajta.
Chantá ujniykichej chay wajchata ninman: Walejlla risuchun, chiri jawa ama onqonaykipaj sumajta qhatakunki, chantá allinta mikhukunki, nispa. Ajinata nishaspa, manataj imatapis pisichikojman jaywanmanchu chayqa, chay nisqallanqa ni imapi wajchata yanapanqachu, icharí?
Ajinallataj Jesucristopi atinikuywanpis kashan: Sichus pipis Jesucristopi tukuy sonqo atinikusqanta ruwasqanwan mana rikuchinchu chayqa, Jesucristopi atinikusqan wañusqa, qhasi manakajtaj.
Chaywanpis ichapis pipis ninman: Wakinkunaqa Diospi tukuy sonqo atinikunku, wakinkunatajrí allin kajta ruwanku, nispa. Noqatajrí niykichej: Manachus allin kajta ruwanki chayqa, imaynatataj Diospi tukuy sonqo atinikusqaykita rikuchiwankimanri? Noqatajrí Diospi tukuy sonqo atinikusqayta allin kajta ruwasqaywan rikuchisqayki, nispa.
Qanqa uj k'ata Dioslla kasqanta ninki, paypitaj tukuy sonqo atinikunki. Chayqa walej. Supaykunapis uj k'ata Dios kasqanta yachallankutaj, manchachikuspataj kharkatitinku.
Mana yuyayniyoj runa, manachu reparanki Diospi tukuy sonqo atinikusqayki qhasi manakaj kasqanta, manachus allinta ruwaspa chaymanta yachayta qonki chayqa?
Manachu ñawpa tatanchej Abraham kasuspa ruwasqanrayku cheqan runapaj qhawasqa karqa, maypachachus churin Isaacta altar patapi jaywarqa chaypacha?
Yachanki jina, Abrahamqa Diosta kasuspa ruwasqannejta yachayta qorqa Diospi tukuy sonqo atinikusqanmanta. Chantá ajinata kasusqanrayku yachayta qollarqataj Diospi atinikusqan cheqapuni kasqanmanta.
Ajinamanta Diospa Qhelqachisqanpi imatachus nisqan junt'akorqa: Abrahamqa Diospi atinikuspa nisqanmanta jap'ikorqa, chay jap'ikusqanraykutaj Diosqa Abrahamta cheqan runapaj qhawarqa, nispa. Ajinamanta Diosqa Abrahamta kawsaqenpaj rejsikaporqa.
Ajinaqa yachankichej, runaqa cheqanpaj qhawasqa kasqanta ruwasqanrayku, manataj Diospi atinikusqanraykullachu.
Ajinallatataj, manachu phisu warmi Rajabpis allinta ruwasqanrayku cheqanpaj qhawasqa karqa? Payqa Jericó llajtata qhawaj rejkunata wasinman wajyarikusqa, jinataj paykunata waj ñanta kachapuspa, yanapasqa.
Kay nisqanchejta tukuychanapaj nisunman: Imaynatachus runaj ukhun manaña alman kajtin wañusqa, ajinallatataj Diospi atinikusqanchej wañusqa kashan, manachus allin kajta ruwaspa yachayta qonchej chayqa.

Wawqe panaykuna, ama ashkhachu iglesiapi yachachejkuna kayta munaychej, imaraykuchus Diosqa yachachejkunata ujkunamanta nisqa astawanraj juzganqa.
Tukuyninchej ashkha kutita pantanchej. Sichus siminchejta watarikuyta atisunman chayrí, mana pantaj runa jina kasunman, ukhunchejwantaj tukuy imapi kasuchikuyta atisunman.
Noqanchejqa caballoj siminman frenota churanchej, chaywan kasuchikunanchejpaj, chay frenollawantaj caballota munasqanchejman purichiyta atinchej.
Barcokunatapis qhawallaychejtaj: Chay jina jatuchaj kanankupajwan, sinch'i wayraj apaykachasqan kashajtinkupis, juch'uy timón nisqa k'aspillawan barcota purichejqa chay barcota q'ewin, maymanchus munasqanman purichispa.
Ajinallataj siminchejwanpis. Juch'uysitu kananpajwan, mayta wapuykachaspa parlan. Qhawaychej: Uj chhikan ninalla may jatun monteta ruphaykuyta atin.
Siminchejrí nina jina juch'uy kaspapis, mana allin kajta parlasqanwan tukuy ukhunchejta ch'ichichan. Tukuy kawsayninchejta ninawan jina ruphaykuyta atin, chay ninataj ukhu pachaj ninanwan jap'ichisqa kashan.
Runaqa tukuy imaymana k'ita animalkunata mansuyachiyta atin: K'ita animalkunata, p'isqokunata, qhatatakuspa purejkunata, yakupi kawsajkunata ima.
Runaj simintarí mana pipis mansuyachiyta atinchu, imaraykuchus chayqa sinch'i mana allin, chantá mana mansuyachiy atina, wañuchej venenowan junt'a ima.
Siminchejwan Tukuyta Kamachej Diosninchejta yupaychanchej, chayllawantaj runa masinchejta maldicinchej, pikunachus Diospa rijch'ayninman jina ruwasqa kanku, chaykunata.
Chay simillanchejwantaj Diosta yupaychanchej, runakunatapis maldicinchej. Wawqe panaykuna, chayqa mana allinchu.
Uj juturillamanta misk'i yakuwan, k'ara yakuwan ima ujllapi llojsinmanchu?
Munasqa wawqe panaykuna, atinmanchu higo sach'aqa aceitunata poqoyta, chayrí uva sach'apis higota poqoyta? Mana, ichari? Ajinallataj uj juturillamanta k'ara yakuwan, misk'i yakuwan ima mana llojsiyta atinmanchu.
Sichus qankunamanta mayqellanpis yachayniyoj kanman chayqa, jinataj imatachus Dios munasqanta entiendenman chayqa, yachayniyoj kasqanta allinta purispa rikuchichun. Yachayniyoj kasqanrayku llamp'u sonqowan allin kajtapuni ruwachun.
Chaywanpis sichus qankuna envidiawan jaya sonqo kaspa, chayrí qhawanakuspa imatapis ruwankichej chayqa, chay jatunchakusqaykichejwan, llullakusqaykichejwan ima cheqa kajta q'ewishankichej.
Chay jina yachayqa mana Diosmantachu. Aswanpis chayqa Diosman mana kutirikojkunaj yuyasqankuman jina, chantá runaj yuyasqanman jina, Supaymanta ima.
Maypichá envidianaku tiyan, qhawanakupis, chaypi tukuy imaymana ch'ajwa tiyallantaj, chantá tukuy imaymana mana allin kajta ruwana ima.
Diosmanta yachayniyoj kayta jap'ejkunarí llimphu puriyniyoj kanku. Paykuna allinpi kawsakuyta mask'anku, Diosta kasukojkuna kanku, tukuywantaj k'acha. Jinallataj paykuna ñak'arejkunamanta khuyakuyta yachanku, chantá allin kajta ruwaspallapuni purinku. Paykunaqa mana runaj uyantachu qhawanku, jinataj Diosta tukuy sonqo qhatejkuna jina purinku.
Pikunachus runapura allin kawsayta mask'ajkunaqa chay allin kawsayta mujuta jina tarpunku, jinataj cheqan kawsayta poqoyta jina oqharenqanku.

Imaraykutaj qankuna ukhupi ch'ajwa, maqanaku ima tiyanri? Chay tiyan, imaraykuchus mana allin kajta ruwayta munanaqa sonqoykichejpi sinch'ita maqanakuspa, atipayta munan.
Qankuna imatapis munankichej, mana tariyta atispataj, runata wañuchinkichej. Envidiawan k'ajarinkichej, mana tariyta atispataj, qhechunaykichejpaj siminakunkichej, maqanakunkichej ima. Chaywanpis munasqaykichejta mana jap'iyta atinkichejchu, imaraykuchus Diosmanta mana mañakunkichejchu.
Mañakunkichej chaypis, Diosqa manapuni qosunkichejchu, imaraykuchus mana cheqan sonqowanchu mañakunkichej. Manachayqa mañakunkichej munallasqaykichejta ruwaspa Diospa qosqanta tukuchinaykichejpaj.
Uyariychej, Diosta wasanchajkuna: Manachu yachankichej Diosman mana kutirikojkunaj yuyasqankuman jina kawsajqa Diospa contran kasqanta? Pillapis Diosman mana kutirikojkunaj yuyasqankuman jina kawsanata munakojqa Diospa awqanman tukun.
Chayrayku Diospa Qhelqachisqanpi ajinata nin: Diospa qowasqanchej Espiritoqa sinch'ita munakuspa, celosakuwanchej, nispa.
Chaywanpis Dios qhasilla k'acha yanapayninwan yanapawanchej. Chayrayku Diospa Qhelqachisqanpi nillantaj: Diosqa jatunchakojkunaman sayaykun, k'umuykojkunatatajrí qhasilla k'acha yanapayninwan yanapan, nispa.
Chayrayku ari Diosman k'umuykuna sonqo kaychej. Chantá Kuraj Supaypa contranta sinch'ita sayaychej, paytaj qankunamanta ayqenqa.
Diosman qayllaykuychej, paypis qankunaman qayllamusonqachej. Juchasapakuna, makiykichejta mayllakuychej. Qankuna iskay sonqoyojkuna, sut'ita ninaykichej tiyan, Diostachus qhatikunaykichejta, chayrí juchallispachus purinaykichejta.
Jinallataj llakikuychej, phutikuychej, jik'un jik'untataj waqaychej. Asisqaykichej waqanaman tukuchun, kusikusqaykichejtaj phutikunaman.
Aswanpis Tukuyta Kamachej Diosman k'umuykuychej, paytaj jatunchasonqachej.
Wawqe panaykuna, ama pipajpis mana allinta parlaychejchu. Sichus pipis Jesucristota qhatej masinpaj mana allinta riman, chayrí imamantapis juchachan chayqa, Diospa kamachisqanpa contranta riman, chantá Diospa kamachisqan mana allinchu kasqanta nin. Sitajchus Diospa kamachisqan mana allinchu kasqanta ninki chayqa, juez jina sayashanki. Chaywanpis qanpa ruwanaykeqa Diospa kamachisqanta kasunayki.
Diosllamin kamachisqata qojqa, payllataj k'ata juez. Paylla juchayojta qhespichiyta atin, chayrí chinkachiytapis. Qanrí, wajpa contranta rimanaykipaj, pitaj kankiri?
Allinta uyariwaychej, kay jinata nejkuna: Kunanchus, q'ayachus waj llajtaman risunchej. Chantá chaypi uj watata kamusunchej, qhatuspataj ashkha qolqeta ganakusunchej, nispa.
Jinapis qankuna q'aya imachus kananta mana yachankichejchu. Imataj kawsayniykichejri? Kawsayniykichejqa phuyu jinalla. Phuyoqa askamalla rikhurin, chantá chinkapunpacha.
Chayta ninaykichejtaqa, kay jinata ninaykichej: Sichus Tukuyta Kamachej Dios munanqa chayqa, kawsasunchej, ruwasunchejtaj kayta, chayrí jaqayta, nispa.
Qankunarí mayta wapuykachaspa, may kasqaykichejta yuyakunkichej. Chay jina wapuykachanaqa manamin walejchu.
Kayta yuyarikuychej: Pichus allin kajta ruwananta yachashaspa, mana ruwanchu chayqa, chay runa juchallinña.

Qhapajkuna, kayta allinta uyariychej: Qhaparispa, sonqo nanayta waqaychej, qankunaman sinch'i llakiykuna chayamunanmanta.
Kapuyniykichej ismuykapushan, sumaj p'achaykichejtataj thuta k'utuykushan.
Qoriykichej, qolqeykichejpis qorwariyasqa kashanku, chay qorwariyasqataj juicio p'unchaypi qankunaj contraykichejpi sayanqa, nina jinataj ruphaykusonqachej. Kay tiempo tukukapunanpajña kashajtinpis, qankuna qhapaj kapuyniykichejta tantashallankichejrajpuni.
Chantá qankuna chajraykichejta oqharejkunaman ch'awkiyaspa mana pagarqankichejchu, chay mana pagasqaykichej qolqetaj contraykichejta qhaparishan. Arí, chajraykichejta oqharejkunaj qhaparisqankoqa Tukuy Atiyniyoj Diospa ninrinkama chayan.
Qankunarí kay pachapi chhika patapi kawsarikushankichej, sonqoykichejpa tukuy munasqanta ruwaspa, manchayta kusirikuspataj. Qankuna ñak'ana p'unchaypaj waka jina manchayta wirayarishankichej.
Jinallataj qankunaqa mana juchayoj runakunata juchachaspa wañuchinkichej, paykunataj mana imatapis kutichikuyta atinkuchu.
Qankuna wawqe panaykunarí, Tukuyta Kamachej Jesús jamunankama pacienciakuychej. Qhawaychej: Chajrata poqochej runaqa pacienciawan suyan tarpusqanpa poqosqanta oqharinanpaj. Jinallataj ñawpaj parata, qhepa paratapis pacienciawan suyallantaj.
Ajinata qankunapis pacienciakuychej. Chantá sinch'ita sayaychej, imaraykuchus Tukuyta Kamachej Jesuspa kutimunan p'unchay qayllapiña.
Wawqe panaykuna, ama ujkuna ujkuna qhawanakuspa thutuychejchu, ama Dios juzgasunaykichejpaj. Juezqa jamunanpajña kashan.
Munasqa wawqe panaykuna, Diospa sutinpi parlaj ñawpaj sut'inchajkunamanta yachakuychej. Yuyarikuychej paykuna ñak'arishaspapis imaynatachus pacienciakusqankuta.
Noqanchejqa, pikunachus ñak'arishaspa pacienciawan sinch'ita sayanku, chaykunata mayta jatunchanchej. Qankuna uyarerqankichej Job imaynatachus ñak'arishaspa sinch'ita sayasqanmanta. Yachallankichejtaj Tukuyta Kamachej Diosqa qhepanejman payta mayta yanapasqanta, imaraykuchus Tukuyta Kamachej Diosqa jatun sonqoyoj, may khuyakuyniyojtaj.
Munasqa wawqe panaykuna, tukuy imamanta astawanqa amapuni tiluychejchu, ni janaj pacharayku, nitaj kay pacharaykupis, nillataj waj imakunaraykupis. Maypachachus arí, nispa ninkichej chaypachaqa, ajina kachun. Maypachachus mana, nispa, ninkichej chaypacharí, ajinallataj kachun, ama juchachasqa kanaykichejpaj.
Qankunamanta mayqenpis phutisqachu kashan? Dios yanapananta mañakuchun. Pitajchus kusisqa kashan chayrí, Diosta jatunchaspa takichun.
Sichus qankuna ukhupi mayqellanpis onqosqa kashanman chayqa, iglesiamanta kurajkunata wajyachun. Chantá paykuna Tukuyta Kamachej Jesuspa sutinpi onqosqata aceitewan jawispa, Diosmanta paypaj mañapuchunku.
Paykuna tukuy sonqo mañapojtinkutaj, onqosqa runa qhaliyaponqa, Tukuyta Kamachej Diostaj payta sayarichenqa. Sitajchus juchallikorqa chayqa, Diosqa juchallisqanta pampachallanqataj.
Chayrayku, ujkuna ujkuna juchaykichejta rimarinakuychej, jinallataj ujkuna ujkunapaj Diosmanta mañapuychej, Tata Dios qhaliyachisunaykichejpaj. Cheqan runa tukuy sonqo Diosmanta mañakojtin, Dios uyarenqapuni.
Diosmanta ñawpa sut'inchaj Eliasqa noqanchej jina runalla kaspapis, mana parananta tukuy sonqo Diosmanta mañakorqa. Ajinaqa kinsa wata sojta killayojta mana pararqachu.
Chantá ujtawan Diosmanta mañakojtin, paramorqa, chaymantataj tukuy ima chajra poqorqa.
Munasqa wawqe panaykuna, pillapis qankunamanta cheqan ñanmanta karunchakojtin, sichus pipis chay karunchakojta allin ñanman kutirichin chayqa,
kayta yachaychej: Pichus karunchakojta cheqan ñanman kutirichimojqa karunchakojta wañunanmanta qhespichenqa, tarenqataj Tata Dios chay karunchakojpa ashkha juchanta pampachananta.