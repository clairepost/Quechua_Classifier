Noqa Pabloqa Jesucristoj wata runan kani, kachan kanaypaj wajyasqa, jinataj Diospa sumaj willayninmanta willanaypaj t'aqasqa.
Diosqa Qhelqachisqanpi paymanta sut'inchajkunanejta unayña nisqa sumaj willayta rejsichinanta.
Chay sumaj willaytaj Churin Jesucristomanta. Jesusqa kay pachapi runa jina paqarispa kuraj kamachej Davidpa mirayninmanta karqa.
Jinallataj Santo Espíritu sut'ita sut'incharqa Jesusqa Diospa Churinpuni kasqanta, maypachachus jatun atiyninnejta payta wañusqamanta kawsaricherqa, chaypacha. Paymin Tukuyta Kamachej Jesucristo.
Noqaqa Jesucristonejta Diospa kachan kanaypaj ajllasqa kani, tukuy suyupi runakunaman willarajtiy, paypi creenankupaj, jinataj payta kasunankupaj.
Qankunapis paykuna ukhupi wajyasqa kankichej Jesucristojta kanaykichejpaj.
Noqa kay cartata Roma llajtapi Diosta qhatejkunaman apachimuykichej. Qankunaqa Diospa munakusqan kankichej, Diospaj t'aqasqa kanaykichejpaj wajyasqataj. Kunantaj napaykuykichej: Tata Diosninchejpa, chantá Tukuyta Kamachej Jesucristojta qhasilla k'acha yanapayninku, sonqo tiyaykuyninku ima qankunawan kachun.
Ñawpajta noqa tukuyniykichejmanta Diosniyman Jesucristonejta pachis nini, imaraykuchus Diospi atinikusqaykichejmanta tukuynejpi qankunamanta allinta parlashanku.
Noqaqa tukuy sonqo Diosta kasuni Churinmanta sumaj willayta willaspa. Paytaj yachan imaynatachus mana sayk'uspa qankunarayku mañapusqayta.
Jinallataj Dioswan parlarikuspa, mañarikuni, Dios munajtin, qankunata watukoj rinaypaj.
Noqaqa qankunata rikuytapuni munaykichej, Diosmanta yachachispa yanaparinaypaj, ajinamanta astawan thuruta sayanaykichejpaj.
Qankunawan tinkukuspa, Diospi astawan atinikunaykichejpaj kallpachayta munaykichej. Chaywanpis munallaymantaj qankuna Diospi atinikusqaykichejwan noqapis kallpachasqa kayta.
Wawqe panakuna, yachanaykichejta munani ashkha kutita qankunata watukoj jamuyta munasqayta. Chaywanpis mana atikorqachu. Llajtaykichejman jamuyta munani Jesusmanta sumaj willayta willanaypaj, imaynatachus waj llajtakunapi willarqani, ajinata, ajinamanta ashkha runa Jesusman kutirikunankupaj.
Noqaqa Jesusmanta sumaj willayta tukuyman willanaypuni tiyan, yachayniyoj kachunku amapis, may uyarisqa runapis kachunku amapis.
Chayrayku imata jina munashani qankuna Roma llajtapi tiyakojkunamanpis Jesuspa sumaj willayninta willayta.
Noqaqa Jesuspa sumaj willayninmanta mana p'enqakunichu, imaraykuchus Jesuspa sumaj willayninnejta Dios yachayta qowanchej atiyniyoj kasqanta paypi tukuy atinikojkunata qhespichinanpaj, ñawpajta judiokunata, jinallataj mana judiokunatapis.
Jesuspa sumaj willaynenqa sut'ita rikuchiwanchej, imaynatachus Diosqa runata cheqan runapaj qhawasqanta. Diosqa runata cheqan runapaj qhawan, paypi atinikusqanraykulla, manataj waj imaraykupis. Ajinata Diospa Qhelqachisqanpi nin: Cheqan runaqa Diospi atinikusqanrayku wiñaypaj kawsanqa, nispa.
Diosqa k'arajta phiñakusqanta janaj pachamantapacha rejsichimun paywan churanakojkunapaj, chantá mana cheqan kajta ruwajkunapaj ima, imaraykuchus paykuna millayta ruwasqankuwan cheqan kajta jark'anku.
Imatachus Diosmanta yachana kashan, chaytaqa paykunapis yachanku, imaraykuchus Dios kikin paykunaman sut'incharqa.
Chayqa ajina, imaraykuchus Dios mana rikuy atina kasqan, jinataj wiñaypaj atiyniyoj kasqan, chantá Dios kasqanpis, sut'ita yachakun kay pachata ruwasqanpi. Ajinaqa mana pipis niyta atinmanchu: Diosmanta mana imatapis yacharqanichu, nispaqa.
Ajinata Diosta rejsishaspapis, paykuna mana Diosta jinachu payta jatuncharqanku, nitaj pachis nerqankuchu. Astawanqa Diosmanta qhasi manakaj yuyanata wakicherqanku. Ajinata yuyasqankuraykutaj yuyayninku laqhayachisqa karqa, chantá uma muyusqa jina karqanku.
Paykuna yachayniyoj kasqankuta nishaspapis, mana yuyayniyojman tukuporqanku.
Jinataj mana jayk'aj wañoj Jatun Kayniyoj Diosta yupaychanankutaqa, wañoj runaman rijch'akoj lantita yupaycharqanku, p'isqokunaman rijch'akojta, tawa chakiyoj uywakunaman rijch'akojta, katarikunaman rijch'akoj lantita ima.
Chayrayku Dios paykunata saqerparerqa sonqonkoj millay ruwayta munasqanman jina ruwanankupaj. Ajinata Dios paykunata saqerparisqanraykutaj paykunapura p'enqay millayta ruwanakorqanku.
Jinallataj Diospa cheqa nisqanta qhesachaspa, astawanpis llulleriyota jap'ikorqanku. Chayrayku Diospa ruwasqanta yupaycharqanku, jatuncharqankutaj. Kay pachata Ruwajtatajrí mana yupaycharqankuchu, pichus wiñaypa wiñaynintinpaj yupaychasqa kananpaj jina, chayta. Arí, pay yupaychasqapuni kachun.
Chayrayku Diosqa millay ch'ichi kawsayman paykunata saqerparerqa. Warmikunapis qhariwan mana puñuykuyta munaspa, warmipura puñuykorqanku.
Ajinallatataj qharikunapis warmiwan mana puñuyta munaspa, munasqankuwan apachikorqanku, jinataj qharipura puñuykorqanku. Chayrayku chay jina millayta ruwasqankumanta kikin ukhunkupi ñak'arerqanku, pantasqankuman jina jasut'isqa kaspa.
Jinapi Diosta mana cuentaman churayta munasqankuraykutaj, Dios paykunata saqerparerqa ch'ichi millay yuyasqankuman jina mana ruwanata ruwanankupaj.
Paykuna kay jina ch'ichi millayta ruwasqankuwan junt'a kanku: Mana cheqanta ruwanawan, millayta ruwanawan, qolqe munapayaywan, envidiawan, runa wañuchi kaywan, phiñanakuta mask'aywan, q'otiriyuwan, millayta ruwaspa purinawan, chantá cuento q'epi kaywan ima.
Kallankutaj mana allinyakuyta munajkuna, qhasimanta tumpajkuna, Diosta chejnejkuna, alqochakojkuna, jatunchakojkuna, may kasqankuta yuyakojkuna, millay kajta wakichejkuna, tatanku mamankuta mana kasojkuna ima.
Jinallataj kanku wampukuna, nisqankuta mana junt'ajkuna, mana munakuyniyojkuna, mana khuyakuyniyojkunataj.
Paykunaqa Diospa juicionmanta yachashaspa, yachallankutaj pichus chaykunata ruwajkunaqa wañunankupaj juchachasqa kanankuta. Ajina kananta yachashaspapis, paykuna mana chaykunata ruwallankuchu, aswanpis chay jina millayta ruwajkunawan kusikunkuraj.

Chayrayku, qanqa judío kashaspapis, mana ni imata kutichikuyta atinkichu, imaraykuchus wajkunata juchachaspaqa, qan kikillaykitataj juchachakushanki. Qan wajkunata juzgashaspapis, kikillantataj ruwanki.
Aswanpis yachanchej Diospa juicionqa millayta ruwajkunaj contranpi cheqa kajman jina kananta.
Qanrí, chay jinata ruwajkunata juchachashaspa, qanpis kikillantataj ruwanki. Ajina chayqa, yuyankichu Diospa juicionmanta llusp'inaykita?
Ajinata ruwaspa, qanqa Diospa qhapaj khuyakuyninta qhesachashanki, paciencianta, jatun munakuyninta ima. Manachu yachanki munakuynenqa Diosman kutirikunaykipaj qanta pusashasusqanta?
Qanrí mana uyarikuyta munasqaykirayku, Diosman mana kutirikuyta munankichu. Chayrayku qan kikiykipaj k'araj phiñakuyta tantakushanki k'araj phiñakuy p'unchaypaj, maypachachus Diospa cheqan kaj juicion sut'inchasqa kanqa, chaypaj.
Chaypacha Dios sapa ujman ruwasqanman jina qoponqa.
Allinta ruwaspa mana sayk'ojkunaman Dios wiñay kawsayta qonqa, pikunachus Diospa ñawpaqenpi jatunpaj qhawasqa kayta mask'anku, mana jayk'aj wañuyta ima, chaykunaman.
Churanakojkunata, cheqan kajta mana kasojkunata, millay kajta ruwajkunata imarí, Diosqa k'araj phiñakuyninwan jasut'enqa.
Jinallataj tukuy millay kajta ruwajkunapaj ñak'ariy, llakiytaj kanqa, ñawpajta judío kajkunapaj, qhepantataj mana judío kajkunapaj.
Allin kajta ruwajkunapajrí kanqa Diospa ñawpaqenpi jatunpaj qhawasqa kay, sonqo tiyaykusqa kay ima, ñawpajta judío kajkunapajraj, chaymantataj mana judío kajkunapajpis.
Chayqa ajina, imajtinchus Diosqa runata mana uyanta qhawaspachu juzgan.
Mana judío kajkunaqa Moisespa kamachisqanmanta mana yachaspa juchallerqanku. Paykunataj chayman jina jasut'isqa kanqanku. Judío kajkunarí Moisespa kamachisqanmanta yachashaspapis juchallinku, paykunataj chay kikin kamachisqanejta juzgasqa kanqanku.
Chayqa jina, imaraykuchus mana kamachisqata uyarejkunallachu Diospa ñawpaqenpi cheqan runapaj qhawasqa kanqanku. Aswanpis kamachisqaj nisqanta kasojkunamin cheqan runapaj qhawasqa kanqanku.
Mana judío kajkuna Diospa kamachisqanta mana rejsishaspapis, chay kamachisqata yachasqankuta yachayta qonku sonqonkoj nisqanta kasuspa, amapis ni jayk'aj Moisespa kamachisqanmanta uyarinkumanchu karqa.
Ajinamanta paykuna imaynatachus purisqankuwan yachayta qonku, Diospa kamachisqan sonqonkupi qhelqasqa kasqanta, imaraykuchus kikin sonqonku paykunaman nin ruwasqanku allinchus kasqanta, chayrí juchachanapaj jinachus kasqanta.
Chay jinaqa Jesucristomanta sumaj willayta willasqay yachachin Diospa juzganan p'unchay qayllamushasqanta. Chaypachataj Diosqa tukuy runa pakaypi ruwasqankuta Jesucristonejta juzganqa.
Qanrí, judío kani, nispa jatunchakunki, jinataj kamachisqakunapi atinikunki, Dioswan kawsakusqaykimantataj runaykachanki.
Jinallataj Diospa munaynin imachus kasqanta yachanki. Chantá aswan allin kajta ajllakuytapis yachallankitaj, kamachisqanejta yachachisqa kaspa.
Qan ñawsa jina kajkunata makinkumanta jap'ispa, pusayta yuyanki, jinallataj laqhapi chinkasqa kajkunata k'anchayta atisqaykita ima.
Yuyallankitaj mana yachayniyojkunata, jinataj wawa jinallaraj kajkunata ima yachachiyta atisqaykita. Qanqa ajinata yuyanki Diospa kamachisqannejta sumaj junt'asqa yachayta, jinataj cheqa kajta tarisqaykirayku.
Ajinaqa, sichus qan wajkunaman yachachinki chayqa, manachu qan kikiykita yachachikunki? Wajkunaman mana suwakunamanta parlashaspa, qanrí, imaraykutaj suwankiri?
Wajkunata ninki mana khuchichakunata. Qanrí, imaraykutaj khuchichakunkiri? Jinallataj lantikunata chejnikunki. Chaywanpis qanqa lantikunaj templonkumanta suwanki.
Qanqa Diospa kamachisqankunata yachasqaykimanta runaykachanki. Chaywanpis Diospa kamachisqanta mana kasuspa, payta p'enqaypi rikhurichinki.
Chayrayku Diospa Qhelqachisqanpi nin: Qankunarayku mana judío kajkuna Diospaj millayta rimanku, nispa.
Uyariway, ujta nisqayki: Moisespa kamachisqanta kasojtiyki, circuncisionqa allinpaj kasunki. Jinapis sichus kamachisqata p'akinki chayqa, circuncidasqa kasqaykeqa qhasi manakajlla.
Chayrayku sichus mana circuncidasqa runa Diospa kamachisqanman jina ruwan chayqa, Diospa qhawayninpi pay circuncidasqapis kanman jina kanqa, amapis circuncidasqachu kachun.
Chay jinaqa, pichus ukhunpi mana circuncidasqa kashaspa kamachisqata kasojqa qanta juchachasonqa, imaraykuchus qan kamachisqakunata yachashaspa, chantá circuncidasqa ima kashaspapis, Moisespa kamachisqanta p'akinki.
Chantá pitaj cheqapuni judiori? Mana pejpatachus tatan maman judío kanku chayllachu, nillataj ukhun circuncidasqa kajllachu.
Cheqapuni judioqa sonqon ukhumantapacha judío. Cheqapuni circuncidasqa kajtaj Santo Espiritunejta sonqonpi circuncidasqa kaj, manataj qhelqasqa kamachisqanejtachu. Chay jina judiotaqa Diosmin allinpaj qhawan, amapis runa allinpaj qhawachunchu.

Ajinaqa, judío kana mana judío kanamanta nisqa, imapitaj aswan kasqari? Jinataj circuncidasqa kana imapajtaj allinri?
Judío kanaqa tukuy imapi may sumaj, imaraykuchus Diosqa simi nisqanta ñawpajta judío kajkunamanraj qosqa.
Chaywanpis paykunamanta wakin Diospa willachisqanta mana kasorqankuchu. Jina kajtenqa, chay niytachu munan Diospis nisqanta manallataj junt'ananta paykuna mana kasusqankurayku?
Chayqa mana jinachu, aswanpis tukuy runa llulla kanku chaypis, Diosqa cheqa kajtapuni parlan. Diospa Qhelqachisqanpi nin: Nisqaykinejta cheqan kasqaykita rejsichikunki, juzgasojtinkutaj, atipanki, nispa.
Sichus millayta ruwasqanchej Diospa cheqan kayninta sut'ita sut'inchan chayrí, ima nisuntaj? Nisunmanchu noqanchejta jasut'ispa Dios mana cheqan kajta ruwashasqanta? Chaytaqa runaj yuyasqanman jinalla parlashani.
Chayqa mana jinachu. Sichus Dios mana cheqan kajta ruwan chayqa, ima uyanwantaj runata juzganmanri?
Chaywanpis, ichapis wakin ninkuman: Sichus llullakusqayqa Diospa cheqa kayninta sut'inchan pay jatunchasqa kananpaj chayqa, imaraykutaj Dios noqata juchachawanman, juchayojpis kayman jinari?
Ajina chayqa, manachu nisunman: Millay kajta ruwana ari, allin kaj jamunanpaj, nispa? Wakin tumpawayku noqayku chayta yachachisqaykuta. Chaywanpis ajinata nejkuna juchachasqa kanankupaj jinapuni kanku.
Chay jinaqa, noqanchej judiokuna mana judío kajkunamanta aswan allinchu kanchej? Chayqa mana jinachu. Ña ninchejña judiokuna, mana judío kajkunapis tukuyninchej juchaj makinpi kasqanchejta.
Diospa Qhelqachisqanpi nin: Ni ujpis mana juchayojqa kanchu.
Yuyayniyojqa mana pipis kanchu, nillataj Diosta mask'ajpis.
Tukuyninku cheqan ñanmanta pantaykunku, jinataj manakajman tukunku. Mana pipis allin kajta ruwajqa kanchu, ni ujllapis.
Siminkoqa kicharisqa covacha jina. Nisqankuwan runata q'otiyanku, parlasqankutaj katarej venenon jina.
Siminkuwan runata maldicinku, jayatataj parlanku.
Runata wañuchinankupaj usqhayllata phawarinku.
Chantá maypichus purisqankupeqa allin kawsay mana kanchu, aswanpis runata ñak'arichiylla.
Sonqo tiyaykusqa kawsayta mana rejsinkuchu.
Diostapis manallataj may respetowan qhawankuchu, nispa.
Yachanchej Moisespa kamachisqanpi nisqanqa chay kamachisqaj makinpi kajkunapaj churasqa kasqanta. Chayqa ajina kay pachapi kaj chhika runakuna ch'inyachisqa kanankupaj, tukuytaj Diospa ñawpaqenpi juchachasqa rikhurinankupaj.
Chayrayku kamachisqaj nisqanta kasojkunamanta mana pipis Diospa ñawpaqenpi cheqan runapaj qhawasqachu kanqa. Manachayqa kamachisqakuna juchayoj kasqanchejmanta yachayta qowanchej.
Kunanrí, Dios rejsichiwanchej imaynatachus cheqan runapaj qhawasqa kayta atisqanchejta, mana kamachisqata junt'aspalla. Chaytaj ajinapuni kasqanta yachayta qowanchej Moisespa qhelqasqanpi, chantá Diosmanta sut'inchajkunaj qhelqasqankupi ima.
Diosqa runata cheqanpaj qhawawanchej Jesucristopi atinikusqanchejrayku. Paytaj chayta ruwan Jesuspi tukuy atinikojkunawan, imaraykuchus Diosqa runata mana qhawaranchu.
Tukuy runa juchallikusqanchejrayku Diospa jatun kayninpa k'anchayninpi kanaman mana pipis taripayta atinchejchu.
Chaywanpis Diosqa qhasilla k'acha yanapayninrayku, Cristo Jesusnejta cheqan runapaj qhawawanchej. Cristomin wañuspa, juchanchejmanta jasut'isqa kanamanta kacharichiwarqanchej.
Diosqa Jesucristota kay pachaman kachamorqa noqanchejrayku wañunanpaj. Ajinaqa sichus Jesucristo noqanchejrayku wañusqanpi atinikunchej chayqa, Dios juchanchejta pampachan. Ajinata ruwaspa, Diosqa cheqan kasqanta rejsichikun, jinataj pacienciayoj kasqanta, maypachachus ñawpajta juchallejkunata mana jasut'erqachu, chaypacha.
Chayta ruwarqa rejsichinanpaj kunan p'unchay imaynatachus pitapis cheqan runapaj qhawasqanta. Payqa cheqan kajta ruwaj kasqanrayku Jesuspi atinikojkunata cheqanpaj qhawasqa runaman tukuchin.
Ajinaqa Diospa ñawpaqenpi runaj jatunchakusqan, imapitaj paranri? Chayqa chinkachisqaña, icharí? Imaraykutaj pipis cheqanpaj qhawasqa kanman? Kamachisqata junt'asqanraykuchu? Mana. Aswanpis Diospi atinikusqanraykulla.
Ajinapi yachanchej Diospi atinikusqanraykulla pipis cheqan runapaj qhawasqa kasqanta, manataj Moisespa kamachisqanta junt'asqanraykuchu.
Diosqa judiokunaj Diosnillanchu? Manachu mana judiokunajtapis? Cheqapuni paykunajtapis Diosnillantaj, icharí?
Diosqa ujllamin, paytaj Jesucristopi atinikojkunata circuncidasqatapis, mana circuncidasqatapis cheqan runapaj qhawanqa.
Ajinaqa noqanchej Jesuspi atinikuspa, Moisespa kamachisqanta manakajman tukuchinchejchu? Ni imarayku. Aswanpis maypachachus Jesuspi atinikunchej chaypacha, Moisespa kamachisqanta maychus kajta junt'anchej.

Jina kajtenqa, ñawpa tatanchej Abraham cheqan runapaj qhawasqa kasqanmanta imatataj tarerqari?
Sichus Abraham allin kajta ruwasqanrayku cheqan runapaj qhawasqa kanman karqa chayqa, jatunchakuyta atinman karqa. Diospa ñawpaqenpirí mana imamantapis jatunchakuyta aterqachu.
Diospa Qhelqachisqanpi ima nintajri? Nin: Abrahamqa Diospa nisqanta jap'ikorqa, chay jap'ikusqanraykutaj Diosqa cheqan runapaj payta qhawarqa, nispa.
Kayta nisunman: Pichus pitapis imata ruwapunanpaj mink'arikun chayqa, ruwapojman mana khuyaspachu pagapun, manachayqa manupis kanman jina pagapun.
Chaywanpis Diosqa juchasapata cheqan runapaj qhawan, cheqan runapaj qhawasqa kananpaj jina mana imatapis ruwasqanraykuchu. Manachayqa Dios pitapis cheqanpaj qhawan paypi atinikusqanraykulla, pichus juchasapaj juchanta pampachan, chaypi.
Davidpis nillantaj uj runa imayna kusisqachus kasqanta, maypachachus pay mana ima allintapis ruwajtin, Dios payta cheqan runapaj qhawan, chaypacha.
Pay nin: Kusisqamin kanku, millay ruwasqankuta Dios pampachajtin, juchankutapis qhataykojtin.
Kusisqamin runaqa, maypachachus Tukuyta Kamachej Dios tukuy millay ruwasqanta pampachan chaypacha, nispa.
Ajinaqa chay kusikuy circuncidasqa kajkunallapajchu, chayrí mana circuncidasqa kajkunapajwanchu? Ninchejña Abraham Diospi atinikusqanrayku Diosqa cheqan runapaj payta qhawasqanta, icharí?
Mayk'ajtaj Diosqa Abrahamta cheqan runapaj qhawarqari? Circuncidasqa kashajtinchu, chayrí manaraj circuncidasqa kashajtinchu? Manaraj Abraham circuncidasqa kashajtin, Dios payta cheqan runapaj qhawarqa.
Abrahampa circuncidasqa kasqan señal karqa Diospi atinikusqanrayku cheqan runapajña qhawasqa kasqanmanta. Jinataj manaraj circuncidasqa kashajtin, Diosqa cheqan runa kasqanta nerqa. Chayrayku Abrahamqa Diospi tukuy atinikojkunaj tatanku, mana circuncidasqa kashajtinkupis. Diostaj paykunatapis cheqan runapaj qhawan paypi atinikusqankurayku.
Jinallataj payqa circuncidasqakunajtapis tatallankutaj, mana circuncidasqa kasqankuraykuchu. Manachayqa tatanchej Abraham jina Diospi atinikusqankurayku paykunapis cheqanpaj qhawasqa kanku, imaynatachus pay Diospi atinikorqa manaraj circuncidasqa kashaspa, ajina.
Diosqa Abrahamta nerqa kay pachata payman, chantá mirayninmanpis chayaqenkupaj qonanta, mana Abraham kamachisqakunata junt'asqanraykuchu. Manachayqa Dios chayta nerqa, imaraykuchus Abraham Diospi atinikorqa cheqan runapaj qhawasqa kananpaj.
Kamachisqata junt'ajkunallachus chayaqeta jap'inkuman chayqa, Diospi atinikuna qhasillaña kanman. Diospa qosaj nisqanpis qhasi manakajllataj kanman.
Diospa kamachisqankunata pipis p'akejtin, Dios payta jasut'in. Kamachisqa mana kanmanchu chayrí, kamachisqata p'akisqanmanta mana pipis juchachasqa kanmanchu.
Chayrayku, Diospa qosaj nisqantaqa noqanchej paypi atinikuynejta jap'inchej, chayta mana jap'inanchejpaj jina kashajtinchejpis. Jinaqa Moisespa kamachisqanman jinapis kawsana chayrí amapis, yachanchej Diospa qosaj nisqanta jap'inanchejta, sichus Abraham jina Diospi atinikusun chayqa. Chayrayku Abrahamqa tatanchej, tukuy pikunachus Diospi atinikunchej, chaykunajta.
Diospa Qhelqachisqanpi nin: May ashkha runaj tatanku kanaykipaj churayki, nispa. Ajinataj karqa, imaraykuchus Abrahamqa Diospi atinikorqa, pichus wañusqakunaman kawsayta qon, jinallataj manakajmanta mosoj imakunata ruwan, chay Diospi.
Manaña ima allin kajtapis suyananpaj jina kashajtin, Abraham Diospa nisqanta jap'ikorqa. Chayraykutaj suyakullarqapuni ashkha runaj tatan kananpaj, Dios payta nisqanman jina: Mirayniykeqa mana yupay atina kanqa, nispa.
Dios chayta nishajtin, Abraham ancha machuña karqa, pachaj watayoj jinaña. Ajina machuña kasqanraykutaj manaña wawata yumananpaj jinachu karqa. Jinallataj warminpis manaña wawayoj kananpaj jinachu karqa. Chaywanpis Abrahamqa Diospi atinikullarqapuni.
Abrahamqa mana ni tumpata iskayrayarqachu Dios qosaj nisqanta junt'ananmanta. Aswanpis Diospi astawan atinikorqa, jinamantataj Diosta tukuy sonqo jatuncharqa.
Abraham allinta yacharqa Dios atiyniyoj kasqanta, jinataj tukuy nisqantapis junt'ananta.
Chayrayku Abraham Diospi atinikusqanrayku Diosqa payta cheqan runapaj qhawarqa.
Maypachachus Diospa Qhelqachisqanpi nin: Dios cheqan runapaj qhawarqa, nispa chaypacha, mana Abrahamllamantachu parlasharqa.
Manachayqa noqanchejpajpis qhelqasqallataj karqa, imaraykuchus nin Dios noqanchejtapis cheqanpaj qhawanawanchejta, sichus Tukuyta Kamachej Jesucristota wañusqakunamanta kawsaricherqa, chay Diospi atinikusunchej chayqa.
Jesucristomin juchanchejrayku wañunanpaj jaywaykusqa karqa, jinataj cheqan runapaj qhawasqa kananchejpaj kawsarichisqa karqa.

Noqanchej Diospi atinikusqanchejrayku cheqan runapaj qhawasqa kaspa, Tukuyta Kamachej Jesucristonejta Dioswan allinyachisqa kanchej.
Chantá Jesucristopi atinikusqanchejrayku, Dioswan allinpi kawsayman yaykunchej, mana chaypaj jina kashajtinchej. Chaypi sinch'ita sayaspataj, kusikunchej, Diospa jatun kayninpa k'anchayninpi paywan khuska kayta suyakuspa.
Mana chayllachu. Astawanqa ñak'arishaspa kusikullanchejtaj, imaraykuchus yachanchej ñak'arichisqa kaspaqa pacienciawan awantayta amañakusqanchejta.
Pacienciawan awantasqanchejqa wiñay tukusqa runaman tukuchiwanchej, chaytaj tukuy sonqo Diosmanta allin kajta suyakuyta yachachillawanchejtaj.
Diospi suyakuspataj, mana q'otiyasqachu kasunchej, imaraykuchus Dios Santo Espiritunejta munakuyninta sonqonchejman junt'achin, pitachus pay qowarqanchej, chaynejta.
Qhespichisqa kananchejpaj noqanchej mana imatapis ruwayta atishajtinchej, Diospa ajllasqan tiempopi Cristo juchasapakunarayku wañorqa.
Sut'ita parlaspa nisunman, mana pipis waj runarayku wañullanmanchu, chay runa cheqan runa kashajtinpis. Ichapis wañuyta atinman, pichus tukuypaj ancha k'acha runa kanman, chayrayku.
Chay tukuywanpis Diosqa imaynatapunichus munakuwasqanchejta yachayta qowanchej, imaraykuchus juchasapallaraj kashajtinchej, Cristo noqanchejrayku wañorqa.
Ajinaqa, sichus Cristo wañusqanrayku Diosqa cheqan runapaj qhawawarqanchej chayqa, kunanqa astawanraj Cristonejta Diospa k'araj phiñakuyninmanta qhespichillasqataj kasunchej.
Diospa contranpiraj kashaspa, Dios kikin Churinpa wañuyninnejta paywan allinyachiwarqanchej. Jina chayqa, astawanraj ari Dioswan allinyachisqaña kaspa, Cristo kawsashasqanrayku qhespichisqapuni kasunchej.
Mana chayllachu. Astawanqa Tukuyta Kamachej Jesucristonejta Dioswan allinpi kawsakunaman churasqa kasqanchejmanta kusikullanchejtaj, imaraykuchus paynejtamin Dioswan allinyachisqa kanchej.
Maypachachus Adán juchallerqa, chaypacha jucha kay pachaman yaykumorqa. Adanpa juchallisqantaj wañuyta rikhuricherqa. Ajinamanta tukuy wañunanchej tiyan, tukuy juchallisqanchejrayku.
Manaraj Dios kamachisqankunata runaman yachachishajtin, runakuna ñapis juchalliyta yacharqankuña. Jinapis kamachisqakuna manaraj churasqachu kashajtin, runaqa juchallisqanmanta mana juchachasqachu karqa.
Chaywanpis Adanmanta, Moisés kawsarqa chaykama, tukuy wañorqanku, mana Adán jina Diospa kamachisqanta p'akispa juchallishajtinkupis. Adanrí, pichus jamunan karqa, chaypa rijch'aynillanmin karqa.
Chaywanpis Dios qhasilla k'acha yanapayninta qowasqanchejqa aswanraj, Adán juchallisqanrayku imatachus tarinchej, chaymanta nisqaqa. Uj runa juchallisqanrayku ashkha wañorqanku. Jesucristonejtarí Diosqa qhasilla k'acha yanapayninta qowanchej, chaytaj aswanmin, ashkha runaj allinninpajtaj.
Diospa qowasqanchej qhasilla k'acha yanapaynenqa mana Adanpa juchallikusqan jinachu. Adanpa juchallisqanqa ashkha runa juchachasqa kanankupaj ruwarqa. Diospa qhasilla k'acha yanapayninrí Diospa ñawpaqenpi cheqan runapaj qhawasqa kananchejpaj ruwawanchej, may chhika juchamanta juchachasqa kajtinchejpis.
Uj runaj juchanraykulla wañuy atiyniyoj karqa. Jesucristoj ruwasqanrí aswan atiyniyojmin. Chayrayku tukuy pikunachus uj runarayku Diospa qhasilla k'acha yanapayninta, chantá cheqan kaynintawan ashkhamanta jap'ejkunaqa wiñay kawsayniyoj kasunchej. Chay runataj Jesucristomin.
Ajinaqa uj runaj juchanraykulla tukuy runa juchachasqa karqanchej. Jesucristoj cheqan kajta ruwasqanrí tukuy runata Dioswan allinyachiwanchej, mosoj kawsaytataj qowanchej.
Uj runa mana kasukusqanrayku tukuy runa juchayoj rikhurerqanchej. Ajinallatataj uj runa kasukusqanrayku ashkha cheqan runapaj qhawasqa kasunchej.
Diospa kamachisqan churasqa karqa, runa reparananpaj juchan imayna millaypunichus kasqanta. Chaywanpis runa astawan juchallejtin, Diospa qhasilla k'acha yanapaynin astawanrajpuni karqa.
Ajinaqa jucha atiyniyoj karqa tukuy runa wañuyta rejsinankupaj. Ajinallataj kunanqa Diospa qhasilla k'acha yanapayninpis atiyniyojllataj, runa Diospa ñawpaqenpi cheqanpaj qhawasqa kananpaj. Chantá Jesucristonejta Dioswan allinyachisqa kasqanchejrayku noqanchej wiñay kawsayta jap'inchej.

Jina kajtenqa, ima nisuntajri? Juchallillasunpunichu Diosqa qhasilla k'acha yanapayninta astawan rikuchinawanchejpaj?
Ni imarayku. Noqanchej juchallinapaj wañorqanchejña. Jinaqa, imaynatataj juchallispallapuni purisunri?
Chayrí, manachu yachankichej bautismonejta Cristo Jesusman ujchasqa kaspa, wañuyninpipis paywan ujchasqallataj kasqanchejta?
Bautismonejta Cristowan khuska wañorqanchej, jinataj paywan khuska p'ampasqa karqanchej. Chantá imaynatachus Tata Dios jatun atiyninwan Cristota wañusqamanta kawsaricherqa, ajinallatataj kunan noqanchejpis mosoj kawsaypi kawsayta atinchej.
Imaynatachus Cristoj wañuyninpi paywan ujchasqa karqanchej, ajinallatataj pay jina kawsarichisqa kasunchej.
Yachanchej jina, ñawpajta pichus karqanchej, chayqa Cristowan khuska chakatasqa kashan, juchalliyllata munaj kayninchej amaña atiyniyoj kananpaj. Chayrayku manaña juchaj wata runanchu kanchej.
Cristowan khuska wañusqanchejrayku, juchaj atiyninmanta kacharichisqa kanchej.
Ajinaqa, Cristowanchus wañorqanchej chayqa, yachanchej paywan khuska kawsanallanchejtataj.
Noqanchej yachallanchejtaj Cristoqa wañusqamanta kawsarichisqa kasqanta, manaña ujtawan wañunanpaj. Chayrayku wañoyqa paypaj manaña atiyniyojchu.
Cristo wañuspaqa, uj kutillata wiñaypaj wañorqa, juchaj atiyninta p'akinanpaj. Kunan kawsasparí, Diospa munaynillantaña ruwananpaj kawsan.
Ajinallatataj qankunapis juchaj atiyninpaj wañusqa kasqaykichejta qhawakuychej, Jesucristonejtataj Diospa munaynillantaña ruwaspa kawsashasqaykichejta.
Chayrayku amaña saqeychejchu juchaqa qankunata munayninta ruwachinanta, nillataj sonqoykichejpa millay munayninta kasuychejchu.
Amallataj ukhuykichejta juchalliyta munanaman jaywaychejchu, millay kajta ruwanaykichejpaj. Aswanpis wañusqamanta kawsarimusqa kaspa, qankuna ukhuykichejta Diosman jaywaychej, cheqan kajta ruwanaykichejpaj.
Juchaqa manaña patronniykichejchu munasqanta ruwachisunaykichejpajqa, imaraykuchus manaña Moisespa kamachisqankunaman jinachu kawsankichej, manachayqa Diospa qhasilla k'acha yanapayninman jina.
Ichapis pi ninman: Diospa qhasilla k'acha yanapaynenqa Moisespa kamachisqanmanta kacharichiwanchejña. Chayrayku juchallispallapuni puriyta atinchej, nispa. Chayqa manapuni atikunmanchu.
Manachu yachankichej pichus uj runata kasullanpuni chayqa, chay runaj wata runanman tukupusqanta? Ajinaqa, sichus juchata kasunkichej chayqa, juchaj wata runan kankichej, jina kaspataj, wañuyllata tarinkichej. Diosta kasuspa purinkichej chayrí, cheqan kajta ruwanaykichejpaj kawsankichej.
Ñawpajta juchaj wata runan karqankichej. Kunantajrí, Diosta pachis ninachej, imaraykuchus tukuy sonqowan imatachus yachachisqaykuta kasukushankichej.
Kunantaj qankuna juchaj wata runan kanamanta kacharichisqaña kaspa, cheqan kajta ruwanapaj wata runaman tukunkichej.
Qankuna mana usqhayllata entiendesqaykichejrayku, noqa wata runamanta rijch'anachinawan parlarqaykichej. Qankunaqa ñawpajta ukhuykichejta jaywarqankichej millay kajta, jinataj ch'ichi kajta ruwanapaj, ajinamantataj juchaj wata runan karqankichej. Kunanrí cheqan kajta ruwaspa kawsanaykichejpaj Diosman wata runa jina jaywaykukuychej, ajinamanta payllapajña llimphuta kawsanaykichejpaj.
Juchaj wata runan kashasparaj, Diospa munasqanman jina kawsanamanta mana llakikorqankichejchu.
Ajinata purisqaykichejrayku, imatataj tarerqankichejri? Manachu millay kajta ruwasqaykichejmanta kunan p'enqakushankichej? Chaykunataj pusashasorqachej wiñay wiñaypaj Diosmanta karunchasqa kanaykichejpaj.
Kunantajrí, juchaj wata runan kanamanta kacharichisqaña kaspa, Diospa wata runan kanaykichejpaj yaykupunkichej. Chaytaj qankunapaj arí sumaj, imajtinchus llimphu kawsayta tarinkichej, chaymantataj wiñay kawsayta jap'inkichej.
Juchaqa pagota jina wañuyta qon. Diostajrí Tukuyta Kamachej Jesucristonejta wiñay kawsayta qhasilla qon.

Kunanqa Moisespa kamachisqanta yachajkunaman parlani. Wawqe panakuna, qankuna yachankichej, kamachisqata kasuna kasqanta kawsananchejkamalla.
Kamachisqaj nisqanman jina, qosayoj warmeqa qosan kawsanankamalla warmin kanan tiyan. Qosan wañupojtinrí, kamachisqallataj nin chay warmeqa manaña qosanpa makinpichu kasqanta.
Chayrayku sichus qosan kawsashajtin chay warmi waj qhariwan qosanta wasanchan chayqa, pay khuchichakuspa, qhenchachakun. Qosan wañupojtinrí, kamachisqa nisqanman jina chay warmeqa manaña qosanpa makinpichu. Jinaqa sichus waj qhariwan casarakun chayqa, mana khuchichakunchu.
Ajinallatataj qankunapis, wawqe panaykuna, maypachachus Cristowan wañorqankichej chaypacha, manaña Moisespa kamachisqanpa atiyninpichu kankichej. Kunanrí pichus wañusqamanta kawsarichisqa karqa, chayman ujchasqa kankichej. Ajinamanta Diospaj allin imakunata ruwayta atinchej.
Maypachachus juchallinaman aysaj sonqonchejpa munasqanta kasuspa kawsarqanchej chaypacha, juchalliyta munana noqanchejpi llank'arqa. Jinapitaj Moisespa kamachisqan mana allin kajta ruway munanata astawan rijch'aricherqa. Chayta kasusqanchejraykutaj Diosmanta wiñaypaj karunchasqa kanata tarerqanchej.
Kunanrí, Moisespa kamachisqanmanta kacharichisqaña kanchej, imajtinchus chay kamachisqapaj wañunchejña, jinataj manaña kamachisqaj makinpichu kanchej. Ajinamanta manaña chay ñawpa kamachisqaj nisqanman jinachu Diospa munayninta ruwanchej, manachayqa chayta waj jinamanta ruwanchej, Santo Espirituta kasuspa.
Jinaqa, nisunmanchu Moisespa kamachisqan mana allinchu kasqanta runapi mana allin ruway munanata rijch'arichisqanrayku? Ni imarayku. Manachus Moisespa kamachisqan kanman karqa chayqa, imachus jucha kasqanta mana yachaymanchu karqa. Nisunman: Manachus kamachisqa ninman karqa: Ama wajpa tiyapuyninta munapayankichu nispa chayqa, mana yachaymanchu karqa wajpa kapuyninta munapayay mana allinchu kasqanta.
Jucharí chay kamachisqamanta valekuspa, tukuy imaymana munapayayta noqapi rijch'aricherqa, imaraykuchus kamachisqa mana kajtenqa, jucha mana atiyniyojchu kanman.
Ñawpajta kawsaj kani Moisespa kamachisqan imatachus kamachiwasqanta mana yachaspalla. Chaywanpis maypachachus mana munapayanamanta kamachisqanta yacharqani chaypacha, juchalliyta munana noqapi rijch'arerqa. Chayraykutaj Diospa ñawpaqenpi wañusqa jina rikhurerqani.
Chay kamachisqaqa kawsayta qonawan karqa. Chaywanpis chaynejta noqaqa Diospa ñawpaqenpi wañusqa jina rikhurerqani.
Chayqa ajina, imaraykuchus jucha kamachisqamanta valekuspa, q'otiyawarqa, chay kamachisqanejtataj jucha wañuchiwarqa.
Chayrayku nisunman kamachisqakuna Diospa qosqan kasqanrayku may llimphu kasqanta, cheqan, jinataj allin.
Chantá, chay jina sumaj kamachisqachu noqata wañuchiwarqa? Ni imarayku. Aswanpis juchamin allin kajmanta valekuspa, wañuchiwarqa. Ajinaqa Dios kamachisqankunanejta rikuchiwanchej juchaqa imayna millaypunichus kasqanta.
Yachanchej kamachisqaqa Diospa churasqan kasqanta. Noqarí runalla kaspa, juchallinaman aysaj sonqoypa munayninwan atipachikuni. Ajinamanta juchaj wata runan kanaypaj vendesqa jina kani.
Ajinaqa, imatachus ruwasqayta mana yachanichu, imaraykuchus allin kajta ruwayta munaspapis, mana chayta ruwanichu. Aswanpis imatachus chejnini, chayta ruwani.
Noqa yachani imatachus ruwasqayqa mana allinchu kasqanta. Jinapi sichus mana allin kajta ruwani chayqa, yachayta qoshani kamachisqaqa allin kasqanmanta.
Jinaqa mana noqachu chay mana allin kajta ruwani, manachayqa noqapi kashan, chay juchalliyta munanamin chayta ruwan.
Yachani noqapi, juchallinaman aysasqa sonqoypi allin kaj mana kasqanta, imaraykuchus allin kajta ruwayta munani chaypis, mana atinichu.
Allin kajta ruwayta munasqayta mana ruwanichu. Aswanpis mana allin kajta mana ruwayta munaspapis, chaytapuni ruwani.
Ajinaqa sichus mana munasqayta ruwani chayqa, mana noqachu chayta ruwani. Aswanpis juchalliyta munana noqapi kashan, chaymin chayta ruwan.
Ajinaqa kayta reparani: Allin kajta ruwayta munani chaypis, mana allin kajllata ruwani.
Sonqoypeqa noqa Diospa kamachisqanta munakuni.
Chaywanpis sonqoy ukhupi waj atiy kasqanta reparani, chaytaj yuyayniywan maqanakushan. Chay ateyqa noqapiraj kashan, chaytaj juchaj wata runanman tukuchiwan.
Ay, imanallasajtaj? Pitaj juchaj makinpi, jinataj wañuypa atiyninpi kawsanamanta kacharichiwanqari?
Diosta pachis nini, imaraykuchus paymin Tukuyta Kamachej Jesucristonejta kacharichiwan. Ajinaqa kayta reparani: Yuyayniywanqa noqa Diospa kamachisqanta kasuspa kawsayta munani. Chaywanpis juchallinaman aysasqa sonqoyrayku juchaj wata runan kani.

Chayrayku pikunachus Cristo Jesusman ujchasqa kajkunaqa manaña ni imamanta juchachasqachu kasunchej.
Jinallataj qankuna Cristoman ujchasqa kasqaykichejrayku kawsayta qoj Santo Espíritu jatun atiyninwan juchaj atiyninmanta, chantá wañuypa atiyninmanta ima kacharichisorqachej.
Imatachus Moisespa kamachisqan mana ruwayta aterqachu runa pisi kallpayoj kasqanrayku, chayta Dios ruwarqa. Chaypaj payqa Churinta kachamorqa juchallej runaman rijch'akojta, juchanchejrayku wañunanpaj. Ajinamanta paynejta Diosqa noqanchejpi juchaj atiyninta chinkacherqa.
Ajinata ruwarqa, noqanchej amaña juchallinaman aysaj sonqonchejpa munasqanman jina kawsananchejpaj, manachayqa Moisespa kamachisqanpa cheqan mañasqanta junt'ayta atinanchejpaj, Santo Espíritoj yanapasqanwan.
Juchallinaman aysaj sonqonkoj munasqanman jina purejkunaqa chay sonqonkoj munasqanta ruwanallapi yuyanku. Santo Espirituta kasuspa purejkunarí, Santo Espíritoj munasqallanta ruwanapi yuyanku.
Ajinaqa, sichus juchallinaman aysasqa sonqoj munasqanwan apachikusunman chayqa, wañuyllata tarisunchej. Santo Espíritoj munasqanta ruwanapi yuyasun chayrí wiñay kawsayniyoj, chantá sonqo tiyaykusqa kasunchej.
Pikunachus juchallinaman aysaj sonqonkoj munasqanta kasojkunaqa Diospa contranpi kashanku, imaraykuchus Diospa kamachisqanta mana kasuyta munankuchu nitaj kasuyta atinkuchu.
Chayrayku, pikunachus juchallinaman aysaj sonqonkoj munasqanman jina purejkunaqa mana Diospa munasqanta ruwayta atinkuchu.
Qankunarí manaña juchallinaman aysaj sonqoykichejpa munasqanta kasuspachu purinkichej. Manachayqa Santo Espíritoj kamachiyninpi purinkichej, Diospa Espiritunchus qankunapi kawsashan chayqa. Mayqenpichus Cristoj Espíritun mana kanchu chayqa, chay runa mana Cristojtachu.
Cristo qankunapi tiyakun. Jinaqa ukhuykichej jucharayku wañonqa chaypis, Santo Espíritu kawsayta qosonqachej, imajtinchus qankuna Diosnejta cheqan runapaj qhawasqaña kankichej.
Ajinaqa pichus wañusqamanta Jesusta kawsarichej Diospa Espíritun qankunapi tiyakushan. Chayrayku imaynatachus Tata Dios Cristo Jesusta wañusqakunamanta kawsaricherqa, ajinallatataj Diosqa Espiritunnejta wañoj ukhuykichejtapis kawsarichillanqataj.
Chayrayku wawqe panakuna, manaña kawsananchejchu tiyan juchallinaman aysaj sonqonchejpa munasqanman jinaqa.
Sichus qankuna juchallinaman aysaj sonqoykichejpa munasqanman jinachus kawsankichej chayqa, wañunkichej. Sitajchus Santo Espiritunejta juchallinaman aysaj sonqoj munasqanta wañuchinkichej chayrí, kawsankichej.
Ajinaqa pikunachus Diospa Espiritunta kasuspa purejkunaqa Diospa wawankuna kanku.
Diosqa mana wata runa kay sonqotachu qankunaman qosorqachej, ujtawan manchasqalla kanaykichejpaj. Aswanpis Diosqa Espiritunta qosorqachej, paypa wawankuna kanaykichejpaj. Chayrayku chay Espiritunejta Diosman qayllaykunchej: Tatáy, Tatitáy, nispa.
Chantá Diospa Espíritun espiritunchejwan ujchakun, Diospa wawanpuni kasqanchejta sut'ita willanawanchejpaj.
Ajinaqa Diospa wawankuna kaspa, noqanchej Cristowan khuska paymanta chayaqeta jap'isunchej. Sichus Cristowan khuska ñak'arinchej chayqa, paywan khuskallataj jatunchasqa kasunchej.
Chaywanpis kunan ñak'arisqanchejqa mana ninakunchu Diospa jatunchasqan kananchejwan, mayqentachus pay jamoj p'unchaypi rikuchiwasunchej, chaywan.
Chayrayku Diospa ruwasqan kaj chhika imata jina suyashan mayk'ajchus Dios rikuchinanta, pikunachus cheqapuni wawankuna kanku, chaykunata.
Chayqa ajina, imaraykuchus kay pachapi kaj chhika manakajman tukuchisqa karqa, chaytaj mana payllamantachu, manachayqa Dios munasqanrayku. Ajina kashajtinpis, imata suyana kanraj.
Chaypacha Diospa tukuy ruwasqan ismuypa atiyninmanta kacharichisqa kanqa, Diospa kacharichisqa wawankunawan khuska jatun kusiypi kananpaj.
Yachanchej jina, kunankama Diospa tukuy ruwasqan ñak'arispa ayqoshan, onqokoj warmi jina.
Mana chayllachu, noqanchej Santo Espirituta señata jina jap'ejkunapis sonqonchejpi ayqollashanchejtaj. Jinallataj suyashanchej Dios imapajchus wawankunapaj rejsikapuwarqanchej, chayta jap'iyta. Chaypacha ukhunchejpis kacharichisqallataj kanqa.
Chayta suyananchejpaj qhespichisqa karqanchej. Sichus imatachus suyashasqanchej tiyapuwasunmanña chayqa, imapajñataj suyasunmanri?
Chaywanpis imatachus suyashanchej, sichus chayta mana rikunchejrajchu chayqa, pacienciawan suyananchej tiyan.
Ajinallataj Santo Espiritupis pisi kallpa kayninchejpi yanapawanchej. Noqanchejqa Dioswan parlarikuspa imatachus mañakunanchejta mana yachanchejchu. Santo Espiriturí mana niy atina simiwan ayqospa, noqanchejpaj mañapuwanchej.
Chantá sonqonchejta rejsej Dios yachan imachus Santo Espíritoj yuyaynin kasqanta, imaraykuchus Santo Espiritoqa Diospa munasqanman jina ajllakusqankunapaj mañapun.
Yachanchej Diosqa payta munakojkunaj allinninkupaj tukuy imata wakichisqanta, pikunatachus pay wajyarqa munasqanman jina, chaykunapaj.
Pikunatachus Dios ñawpajmantapacha rejserqa, chaykunata pay qallariypi churarqa Churin jina kanankupaj, ajinapi Churenqa ashkha wawqekuna ukhupi kuraj kaj kananpaj.
Pikunatachus qallariypi ajllarqa, chaykunata wajyarqa. Chay wajyasqankunatataj cheqan runapaj qhawarqa, ajinata qhawaspataj, jatun kayninwan paykunata jatuncharqa.
Astawan ima nisunmantajri? Sichus Dios noqanchejman kutisqa kashan chayqa, mana pipis contranchejpi sayaykuyta atiwasunmanchu.
Diosqa uj k'ata Churinta mana mich'akuspa qorqa tukuyninchejrayku wañunanpaj. Ajina chayqa, manachu Churinwan khuskata tukuy imatawan qowasunmanri?
Jina kajtenqa, pitaj Diospa ajllakusqankunata ch'ataykuwasunmanri? Ni pi, imaraykuchus Diospuni cheqan runapaj qhawawanchej.
Chantá, pitaj juchachawasunmanri? Ni pi, imaraykuchus Cristo noqanchejrayku wañorqaña, wañusqamantapis kawsarimporqa, kunantaj Diospa pañanpi kaspa noqanchejrayku mañapushawanchej.
Imapis Cristota jark'anmanchu amaña pay munakunawanchejpaj? Mana ni imapis. Ichapis ñak'arichisqa kasunman, llakisqachus, chayrí qhatiykachasqachus. Ichapis mikhunamanta, p'achamantapis pisichikuspa kasunman. Manachayrí wañuy patapi kasunman, chayrí wañuchisqa kananchejpaj qhawasqa. Ajina kashaspa, nisunmanchu Cristo manaña munakuwasqanchejta?
Diospa Qhelqachisqanpi nin: Qanrayku sapa p'unchay wañuy patapi kashayku, ñak'anapaj oveja jina qhawasqa, nispa.
Chaywanpis chay jina llakiykunapi kashaspapis, sut'ita yachanchej munakuwajninchej Jesucristonejta atipananchejtapuni.
Noqa sut'i yachani mana imapis Dios munakuwasqanchejmanta t'aqanawanchejta: Ni wañuy, ni kawsaypis, ni angelkuna, ni kurajkuna, nitaj atiyniyojkunapis, ni kaypi kaj, ni jamoj kajpis.
Nillataj patapi kaj atiyniyojkuna, ni ukhu pachamanta kajkunapis, nitaj Diospa ima ruwasqan kajpis Dios munakuwasqanchejmanta t'aqayta atiwasunmanchu, mayqentachus Diosqa Tukuyta Kamachej Cristonejta rikuchiwarqanchej, chaymanta.

Noqa Jesucristopi atinikusqayrayku cheqa kajta parlashani, manataj llullakushanichu. Sonqoypis Santo Espirituman jina nillantaj cheqanta parlasqayta.
Noqaqa sinch'ita llakikuni, sonqoypitaj mana tukukoj nanay tiyan.
Noqa kikiy munayman maldicisqa kayta, Cristomanta t'aqasqa kayta ima, aylluyta munakuspa paykunata yanapanayrayku, pikunachus ayllu masiy kanku, chaykunata.
Paykuna israelitakuna kanku, pikunatachus Diosqa wawankunapaj rejsikaporqa, paykunamantaj jatun kayninta rikucherqa, chaykuna. Jinallataj paykunawan tratota ruwarqa, qollarqataj kamachisqankunata, jinallataj imaynatachus payta yupaychanata yachacherqa. Chantá ashkha imatapis qonanta nillarqataj.
Jinallataj paykuna ñawpa tataykukunaj mirayninmanta kanku, chay miraymantataj Cristo jamorqa. Payqa tukuy ima kaj chhikata kamachej Dios, chayraykutaj wiñay wiñaypaj yupaychasqa kachun. Ajina kachun.
Ajinata nispa, mana nishanichu Dios nisqanta mana junt'asqanta. Manachayqa pay wakin israelitakunawan nisqanta junt'an. Chaywanpis mana Israel miraymanta tukuy kajkunachu cheqapuni Diospa ayllunmanta kanku.
Abrahampa mirayninmantaqa mana tukuychu Abrahampa wawankunapaj qhawasqa karqanku. Aswanpis Diosqa Abrahamta nisqa: Mirayniykeqa Isaacnejllata kanqa, nispa.
Chay niyta munan Abrahampa mirayninmanta kajkuna mana tukuypunichu Diospa wawankuna kasqankuta. Manachayqa Abrahampa wawankuna kanku, pikunachus Diospa nisqanman jina paqarejkunalla.
Chayqa ajina, imajtinchus Dios nisqa: Kunanta jina kutimusaj, chaypachataj warmiyki qhari wawayoj kanqa, nispa.
Chay wawarí ñawpa tatanchej Isaac karqa. Chantá paypaj warmin Rebecaqa iskay wawayoj karqa.
-
Chay wawakuna manaraj paqarishajtinku, manarajtaj allin kajtapis, chayrí mana allin kajtapis ruwashajtinku, Diosqa Rebecata nisqa: Kuraj kajqa sullk'a kajpa kamachisqanta ruwanqa, nispa. Ajina karqa Diospa wakichisqan junt'akunanpaj. Chaytaj mana runaj ruwasqanraykuchu karqa, aswanpis pichus wajyajpa munasqanrayku.
Diospa Qhelqachisqanpi ajinata nin: Jacobta munakorqani, Esautatajrí chejnerqani, nispa.
Chantá ajinata nisqanrayku, ima nisuntajri? Diosqa mana allintachu ruwan, nisunchu? Manapuni.
Chaymanta sut'inchaspa, Diosqa Moisesta nerqa: Pitachus noqa khuyakuyta munani, chaymanta khuyakusaj. Jinallataj khuyakuspa yanapasaj pitachus munasqayta, nispa.
Ajinaqa Dios runata ajllakun, mana chay runa ajllasqa kayta munasqanraykuchu, nitaj imata ruwasqanraykuchu, manachayqa Dios paymanta khuyarikusqanraykulla.
Diospa Qhelqachisqanpi nillantaj, Dios imatachus faraonta nisqanta: Noqa qanta kuraj kamachejta jina churarqayki, qannejta atiyniyoj kasqayta rikuchinaypaj, tukuy runataj noqa pichus kasqayta yachanankupaj, nispa.
Ajinamanta yachanchej Diosqa pimantachus khuyakuyta munan, chaymanta khuyakusqanta. Jinallataj pejpa sonqontachá rumiyachiyta munan, chaypa sonqonta rumiyachin.
Jina kajtenqa, ichapis qan niwankiman: Ajina chayqa, imaraykutaj Dios runata juchachanman mana kasusqanmantari? Manachu paykunaqa Diospa munasqanta ruwasharqanku? nispa.
Qanrí, runalla kaspa, pitaj kanki Dioswan churanakunaykipajri? T'uru mankaqa pichus ruwajta ninmanchu: Imapaj ajinata ruwawarqanki? nispa?
Chayrí, t'uru mankata ruwajqa manachu atinman chay t'urullamantataj mankata ruwayta jatun p'unchayllapi oqharinapaj, ujtataj sapa p'unchay oqharinapaj?
Ajinallatataj Diosqa phiñakuyninta, atiynintawan rikuchiyta atinman karqa. Chaywanpis pay pacienciakorqa, pikunaj patankumanchus phiñakuynin urmanan kasharqa chaykunawan, paykuna chinkachisqa kanankupaj churasqa kashajtinkupis.
Ajinata ruwarqa jatun kayninpa qhapaj kayninta noqanchejnejta rikuchinanpaj. Pay khuyarikuwarqanchej, jinataj ñawpajmantapachaña churawarqanchej janaj pacha k'anchayninpi paywan kananchejpaj.
Noqanchej chay ajllakusqan ukhumanta kashanchej, wakin judiokunamanta, wakintaj mana judío kajkuna ukhumanta.
Diospis paymanta sut'inchaj Oseasnejta ajinata nillarqataj: Pikunachus mana aylluychu karqanku, chaykunata: Aylluy kankichej, nispa nisaj. Ñawpajta mana munakusqay ayllutapis munakusaj, nispa.
May cheqapichus Dios paykunata nerqa: Qankunaqa mana aylluychu kankichej, nispa, chayllapitaj nenqa: Kunanqa wiñay kawsaj Diospa wawankuna kankichej, nispa.
Israelitakunamanta parlaspa, Isaiaspis nillarqataj: Israelitakunaj mirayninchus mama qochapi t'iyu jina kanman chaypis, chaykunamanta pisilla qhespichisqa kanqanku.
Chayqa ajina, imaraykuchus Tukuyta Kamachej Dios usqhayllata tukuy runata juzgaspa, ruwasqankuman jina jasut'enqa, nispa.
Diosmanta sut'inchaj Isaías waj kutipi nillarqataj: Manachus Tukuy Atiyniyoj Tukuyta Kamachej Dios mirayninchejmanta wakillantapis saqewasunmanchu karqa chayqa, noqanchej Sodoma, chantá Gomorra llajtayojkuna jina tukuchisqa kasunman karqa, nispa.
Jinaqa, ima nisuntajri? Mana judío kajkuna Diospa kamachisqanta mana ruwarqankuchu chaypis, cheqan runapaj qhawasqa kayta tarerqanku. Chaytaj ajina karqa Jesucristopi atinikusqankurayku.
Israelitakunaqa kamachisqata junt'anankupaj atisqankuta ruwarqanku, Diospa ñawpaqenpi cheqan runapaj qhawasqa kanankupaj. Chaywanpis manapuni cheqanpaj qhawasqa kayta tarerqankuchu.
Imarayku? Imaraykuchus paykuna ruwasqankunejta cheqanpaj qhawasqa kayta mask'arqanku, manataj Diospi atinikusqankuraykuchu. Chayrayku Cristoqa paykunapaj misk'ana rumi jina karqa.
Diospa Qhelqachisqanpi nin: Noqaqa Sionpi uj rumita churani, chaypi misk'aspa urmanankupaj. Chaywanpis tukuy pichus paypi atinikojqa mana ch'awkiyasqachu kanqa, nispa.

Wawqe panakuna, noqa tukuy sonqo munani, jinataj Dioswan parlarikuspa mañakuni israelitakuna qhespichisqa kanankupaj.
Kayta sut'ita yachani: Paykuna tukuy sonqo Diosta kasuyta munanku. Chaywanpis imaynatachus Diosta kasunata mana yachankuchu.
Manallataj yachankuchu Diosqa imaynatachus runata cheqanpaj qhawasqanta. Manachayqa paykuna yuyasqankuman jinalla cheqanpaj qhawasqa kayta mask'arqanku. Ajinamanta imatachus Dios wakicherqa cheqan runapaj qhawasqa kananchejpaj, chayta qhesacharqanku.
Chaywanpis kamachisqakunata imapajchus Dios churarqa, chayta Cristo junt'anña, ajinamanta Cristopi tukuy atinikojkuna Diospa ñawpaqenpi cheqan runapaj qhawasqa kananchejpaj.
Chayrayku Moisés ajinata nerqa, pichus kamachisqanejta cheqanpaj qhawasqa kayta munajmanta: Pipis kamachisqata junt'ajqa wiñay kawsayta tarenqa, nispa.
Jesucristopi atinikuynejta cheqanpaj qhawasqa kanamantarí, ajinata Moisés nillarqataj: Ama sonqoykipi ninkichu: Pitaj janaj pachaman wicharenqari? nispa. Chay niyta munan Cristo kay pachaman jamunanta mañakunanpaj.
Amallataj ninkichu: Pitaj ukhu pachaman urayk'onqari? nispa. Chay niyta munan Cristo wañusqamanta kawsarinanta mañakunanpaj.
Aswanpis Moisés nin: Diospa willayninmanta yachankiña. Chaymanta parlanki, sonqoykipitaj jap'ikunki, nispa. Noqaykutaj chay willaytamin qankunaman rejsichiyku: Jesucristopi atinikuna tiyan, nispa.
Sichus simiykiwan tukuypa uyarinanta rimarinki Jesusqa Tukuyta Kamachej Dios kasqanta, sitajchus tukuy sonqo creenki Dios wañusqamanta Jesusta kawsarichisqanta chayqa, qhespichisqa kanki.
Chayqa ajina, imajtinchus tukuy sonqo Diospi atinikusqaykirayku Diosqa cheqan runapaj qhawasunki. Jinallataj simiykiwan Jesús Tukuyta Kamachej Dios kasqanta rimarisqaykirayku qhespichisqa kanki.
Diospa Qhelqachisqanpi nillantaj: Tukuy pichus paypi atinikojqa mana ch'awkiyasqachu kanqa, nispa.
Judiokunapis, mana judío kajkunapis uj rejlla kanchej, imaraykuchus Jesusqa tukuypata kamachejninchej. Paytaj may jina k'acha kasqanrayku, payman tukuy qhaparikojkunata mana mich'akuspa yanapan.
Ajinamanta pillapis Tukuyta Kamachej Jesusta Diosninpaj rejsikapojqa qhespichisqa kanqa.
Chaywanpis mana paypi atinikuspalla, imaynatataj mañakonqanku paykunata qhespichinantari? Imaynatataj Jesuspi atinikonqanku, paymanta mana uyarispari? Imaynatataj paymanta yachanqanku, paykunaman mana pipis willajtinri?
Manachus Dios pitapis willajta kachanman chayqa, mana pipis willaj rinmanchu. Chayrayku Diospa Qhelqachisqanpi nin: Sumaj willaykunata apamuspa, chayamojkunaqa may k'achamin, nispa.
Chaywanpis mana tukuychu sumaj willayta jap'ikorqanku. Chayrayku Isaías nerqa: Tukuyta Kamachej Dios, pitaj chay willasqaykuta jap'ikorqari? nispa.
Ajinaqa runakuna Jesuspi atinikunku, maypachachus Jesucristomanta sumaj willayta uyarispa jap'ikunku, chaypacha.
Kunanrí tapuni: Manachu israelitakuna Jesucristomanta sumaj willayta uyarerqanku? Arí, uyarerqankupuni, imaynatachus Salmos sutiyoj qhelqapi nin: Paykunaj willasqankoqa tukuynejman chayarqa, kay pachapi tukuy runaman, nispa.
Ujtawan tapullanitaj: Manachu chaytaqa israelitakuna entienderqanku? Entienderqankupuni ari. Diosqa Moisés kawsasharqa chaypacha, nillarqataj: Noqaqa mana kasu ruwana runakunawan envidiachisqaykichej. Mana entiendeyta atej runakunawantaj phiñarichisqaykichej, nispa.
Isaiaspis Diosmanta parlaspa, sut'ita nillarqataj: Mana mask'awajkuna tariwarqanku, noqataj rejsichikorqani noqamanta mana tapukojkunaman, nispa.
Israelitakunamantarí kay jinata nillantaj: Sapa p'unchay paykunaman makiyta jaywarqani, paykunataj mana kasuta ruwawarqankuchu, churanakojkuna kasqankurayku, nispa.

Ajina kasqanrayku tapukuni: Diosqa Israel ayllunta qhesachanchu? Manapuni. Noqaqa israelita kani, Abrahampa mirayninmanta, Benjamín jatun ayllumantataj.
Diosqa ayllunta mana qhesachanchu, imaraykuchus ñawpajmantapacha paykunata ayllunpaj rejsikaporqa. Manachu yachankichej Diospa Qhelqachisqanpi imatachus Eliasmanta nisqanta? Eliasqa Israelpa contranta Diosman willakuspa, nisqa:
Tukuyta Kamachej Diosníy, qanmanta sut'inchajkunata wañurachinku, altarniykikunatapis urmarachinku, jinataj noqallaña kawsashaj qhepakuni. Kunanrí noqatañataj wañuchiwayta munashanku, nispa.
Chantá, Dios ima nispataj kutichisqari? Qanchis waranqa runakunata noqapaj t'aqakuni, pikunachus Baal lantiman mana qonqorikorqankuchu, chaykunata, nispa.
Ajinallataj kunanpis israelitakunamanta pisilla Diospi atinikuspa kanku. Diosrí paykunata qhasilla k'acha yanapayninman jina ajllakorqa.
Paykunaqa Diospa qhasilla k'acha yanapayninrayku ajllasqa karqanku, mana imata ruwasqankuraykuchu. Manachus jina kanman karqa chayqa, Diospa qhasilla k'acha yanapaynenqa manaña qhasillachu kanman.
Chay jinaqa israelitakunamanta ashkha Diospa ñawpaqenpi allinpaj qhawasqa kayta mask'ashaspapis, mana tarerqankuchu. Chaywanpis pikunatachus Dios ajllakorqa, chaykunalla chayta tarerqanku. Chay ujkunaj sonqonkutaj rumiyachisqa karqa.
Diospa Qhelqachisqanpi nin: Diosqa kunan p'unchaykama paykunaj yuyayninkuta laqhayacherqa. Chayrayku ñawinkuwan mana rikunkuchu, nitaj ninrinkupis uyarinchu, nispa.
Davidpis nillantaj: Jatun mikhuyninkupis paykunapaj tojlla jina kachun, ch'ipa jinataj urmanankupaj. Misk'anapipis misk'achunku, ruwasqankuman jinataj jasut'isqa kachunku.
Ñawinkupis laqhayachun mana rikuyta atinankupaj, jinallataj wasankupis ñak'arisqankurayku wiñaypaj k'umpuyasqa kachun, nispa.
Ujtawan tapukuni: Israelitakunaqa misk'aspa, ujtawan mana sayarinankupajchu urmarqanku? Manapuni. Manachayqa paykuna Diosta mana kasusqankurayku mana judío kajkuna qhespichisqa kanata tarerqanku. Ajinata Dios ruwasqanraykutaj, israelitakuna celosakonqanku.
Israelitakuna Diosta mana kasusqankoqa wajkunaj allinninkupaj karqa, pantasqankutaj mana judío kajkunaj allinninkupaj. Jina chayqa, imayna allinrajchus kanqa, maypachachus tukuy judiokuna Dioswan allinyachisqa kanqanku, chaypacha.
Qankuna mana judío kajkunaman kayta niyta munaykichej. Qankunapaj Jesuspa kachan kasqayrayku, Diospaj ruwanaytaqa maypaj qhawani.
Ichachus ajinamanta noqa yawar masiykunata qankunawan celosachiyman, paykunamanta wakillantapis qhespichisqa kanankupaj yanapanaypaj.
Sichus paykuna qhesachasqa kasqankurayku Diosqa tukuy runata qhespichiyta munarqa chayqa, judiokuna Diosman kutirikojtinku, imayna kusiypunitaj kanqari? Chayqa wañusqamantañapis kawsarimuy jina kanman.
Nisunman: Sichus ñawpajta llojsimoj t'anta Diospaj t'aqasqa chayqa, tukuynin masapis Diospaj t'aqasqallataj, icharí? Ajinallataj sichus sach'aj saphin Diospaj t'aqasqa chayqa, tukuynin thansanpis Diospallatataj.
Wakin judiokuna olivo sach'aj thansan jina k'uturasqa karqanku. Qantaj k'ita olivo kashaspa, chay k'uturasqaman t'inkisqa karqanki, chaynejta sumaj olivoj saphinmanta waqayninwan chay waj judiokunawan khuska kallpachasqa kanaykipaj.
Kunantajrí ama runaykachaychejchu k'uturasqa thansaman t'inkisqa kasqaykichejmanta. Qankuna thansalla kaspa, mana saphitachu kawsachinkichej, aswanpis sumaj olivoj saphinmá qankunata kawsachisunkichej.
Ichapis nishanki: Wakin thansakuna k'uturasqa kasqanku, noqata chay olivoman Dios t'inkinawanpaj, nispa.
Arí, paykuna Diospi mana atinikusqankurayku k'uturasqa karqanku. Qanrí Diospi atinikusqaykirayku chay olivoman t'inkisqa kashanki. Ajinaqa, ama runaykachaychu, manachayqa imaynatachus purisqaykita allinta qhawarikuy.
Judiokuna sumaj olivoj thansan kashajtinkupis, sichus Dios paykunata k'uturarqa chayqa, qantapis k'utusuyta atillanmantaj.
Qhaway ari, Dios may jina k'acha kasqanta, jinallataj cuentaman churay Diosqa mana imallatapis pasachej kasqanta. Diosqa juchallejkunaj juchankuta mana qhawakullarqachu chaypis, qanwan k'acha karqa. Sitajchus qan k'acha kasqanmanta jap'ikuspa kawsanki chayqa, Diosqa k'achallapuni kanqa. Mana jap'ikunkichu chayrí, qanpis k'utusqallataj kanki.
Jinallataj sichus judiokuna Diospi atinikonqanku chayqa, paykunapis olivo sach'aman t'inkisqallataj kanqanku, imaraykuchus Diosqa atiyniyoj ujtawan paykunata sach'aman t'inkinanpaj.
Qanqa mana judío kashaspalla k'ita olivomanta k'utusqa karqanki, sumaj olivoman t'inkisqa kanaykipaj. Imaraykutaj chantá judiokuna sumaj olivoj thansanmanta kashaspa, chay olivo sach'allamantaj mana ujtawan t'inkisqachu kankumanri?
Wawqe panakuna, munayman imatachus Dios pakasqata jap'isharqa, chay yachayta yachanaykichejta, ama may kasqaykichejta yuyakunaykichejpaj. Kunan wakin israelitakunaj sonqonku rumiyasqa. Chaywanpis chay kanqa, mana judío kajkunamanta pikunachus Diospa ayllunman yaykunanku kashan, chaykuna yaykunankukamalla.
Chay junt'akojtintaj, tukuy Israel ayllu qhespichisqa kanqa, Diospa Qhelqachisqanpi nisqanman jina: Pichus kacharichejqa Sionmanta jamonqa, paytaj Jacobpa mirayninmanta millay kajta llimphuchanqa.
Chantá kaymin paykunawan ruwasqay trato kanqa, maypachachus juchankuta pampachasaj chaypacha, nispa.
Israelitakunamanta ashkha Jesucristoj sumaj willayninpa contranpi kanku, chaytajrí qankuna mana judiokunaj allinniykichejpaj. Chaywanpis paykuna Diospaj may munakusqan ayllunraj kashanku, imajtinchus payqa ñawpa tatanku Abrahamta, Isaacta, chantá Jacobta ima ajllakorqa.
Imakunatachus Dios qon, chaytaqa mana qhechukapullantajchu. Wajyan chaypis, mana iskaychakunchu.
Qankuna mana judío kajkuna ñawpajta Diosta mana kasorqankichejchu. Kunanrí judiokuna mana kasukusqankurayku Dios qankunamanta khuyakusunkichej.
Judiokuna mana kasukusqankurayku Dios qankunamanta khuyarikusunkichej, aswan qhepanejman judiokunamanta khuyarikunanpaj.
Chayqa ajina, imaraykuchus Dios tukuyninchejta mana kasukojkunapaj qhawawarqanchej, qhepanejman tukuy runata uj rejllata khuyananpaj.
Diospa yachaynin, yuyayniyoj kasqanpis may jina t'ukunamin, mana tupuy atina. Jinallataj imatachus nisqan, ruwasqanpis noqanchejpaj mana yachay atinamin.
Jina chayqa, pitaj Diospa yuyasqanta yachanmanri? Chayrí, pitaj Diosta yuyaychayta atinmanri?
Chayrí, pitaj imatapis Diosman ñawpajta jaywarqa, chaymanta Dios kutichipunanpajri?
Tukuy ima Diospa ruwasqanmin, paytaj chay tukuyta sayachin, jinataj tukuy imaqa paypajmin. Chayrayku pay wiñay wiñaynintinpaj jatunchasqa kachun. Ajina kachun.

Ajinaqa wawqe panakuna, Dios khuyakuyninpi qankunata qhespichinanpaj imatachus ruwasqanrayku kayta ruwanaykichejta mañakuykichej: Qankuna ukhuykichejta Diosman jaywaychej mana Diosman jaywasqa uywa jina wañunaykichejpajchu, manachayqa Diospa sonqonta kusichinapaj jina llimphuta kawsanaykichejpaj. Ajinata ruwaspamin Diosta tukuy sonqo yupaychankichej.
Ama Diosman mana kutirikojkunaj yuyasqankuman jinaqa puriychejchu. Aswanpis saqeychej Dios yuyayniykichejta mosojyachispa mosoj runaman tukuchisunaykichejta. Ajinapi yachankichej qankunapaj Diospa munaynin k'acha, sonqonta kusichej, chantá mana pantayniyoj kasqanta.
Dios k'acha kayninpi kay ruwanata qowasqanrayku, noqa sapa ujniykichejta niykichej: Ama qankuna may sumaj kasqaykichejta yuyakuychejchu. Manachayqa sapa uj paymanta maychus kasqallanta yuyachun, imaynatachus Dios sapa ujman atiyta qosqanman jina.
Nisunman: Ukhunchejpeqa ashkha imanchej tiyan, sapa imajtataj imachus ruwananqa sumaj sut'inchasqa.
Ajinallataj noqanchejpis ashkha kaspapis, Cristoman ujchasqa uj ukhu jina kanchej. Jinallataj sapa ujninchej ujkunawan sumaj ujchasqallataj kanchej.
Ajinaqa, Dios qhasilla k'acha yanapayninrayku tukuy imaymana rijch'aj ruwanapaj atiykunata qowanchej sapa ujman munasqanman jina. Chayrayku sichus pimanpis Diospa nisqanta sut'inchanapaj atiyta qon chayqa, pay Diospi atinikusqanman jina sut'inchachun.
Sichus pimanpis wajkunata yanaparinapaj atiyta qon chayqa, allinta yanapachun. Chayrí sichus pimanpis Diospa nisqanta yachachinapaj atiyta qon chayqa, sumajta yachachichun.
Sichus pimanpis sonqota oqharinapaj atiyta qon chayqa, chayta sumajta ruwachun. Jinallataj sichus pimanpis tiyapuyninmanta jaywarinapaj atiyta qon chayqa, mana mich'akuspa yanaparichun. Sichus pimanpis iglesiata pusananpaj atiyta qon chayqa, tukuy sonqo imachus ruwananta ruwachun. Chantá sichus pimanpis khuyarinapaj atiyta qon chayqa, kusiywan khuyarichun.
Qankuna wajkunata tukuy sonqo munakuychej, ama simillamantachu. Jinataj mana allin kajta chejniychej, allin kajmantataj ch'ipakuychej.
Wawqe panakuna jina tukuy sonqo munanakuychej, ujkuna ujkunataj respetanakuychejpuni.
Ama qhella kaychejchu, manachayqa k'uchi kaychej. Diospaj imatapis ruwaspaqa, tukuy sonqo ruwaychej.
Jinallataj Tukuyta Kamachej Jesús kutimunanta suyashaspa, kusikuychej. Diosta kasusqaykichejrayku ñak'arispaqa, pacienciakuychej, mana sayk'uspataj, Dioswan parlarikuychejpuni.
Diospa wawankuna pisichikojtinku, qankuna paykunata yanapaykuychej. Karu llajtamanta chayamojkunatapis tukuy sonqo wasiykichejman wajyarikuychej.
Qankunata qhatiykachajkunata saminchaychej. Jinataj Diosmanta paykunapaj mañapuychej, amataj maldiciychejchu.
Kusikojkunawan kusikuychej, waqajkunawantaj waqaychej.
Ujkuna ujkuna uj sonqolla kaypi kawsakuychej. Amataj jatunchakuychejchu, manachayqa pisipaj qhawasqa kajkunawan kawsakuychej. Amallataj yachaysapa kasqaykichejta yuyakuychejchu.
Ama pimanpis sajramanta sajrallatataj kutichiychejchu. Manachayqa tukuy runaj rikunanta allin kajtapuni ruwayta munaychej.
Chantá atisqaykichejta ruwaychej tukuywan allinpi kawsakunaykichejpaj.
Munasqa wawqe panakuna, ama qankuna kikiykichej vengakuychejchu, manachayqa saqeychej Dios millayta ruwajkunata jasut'inanta. Diospa Qhelqachisqanpi nin: Tukuyta Kamachej Dios nin: Vengakunaqa noqajta. Ruwasqankuman jina jasut'ispa, noqa pagachikusaj, nispa.
Chayrayku awqayki yarqhachikojtenqa, mikhunata qoriy. Ch'akichikojtinpis, yakuta jaywariy. Ajinata ruwajtiyki, mana allinta ruwasqanmanta p'enqakuywan uyanta ni mayman churayta atenqachu.
Ama mana allin kajta ruwayta munanawan atipachikuychu, aswanpis mana allin kajta allin kajwan atipay.

Tukuyninchej kamachejkunata kasuna tiyan, imaraykuchus kamachinapaj atiytaqa Dios paykunaman qon, paykunataj Diospa churasqan kanku.
Ajinaqa, sichus pipis kamachejkunata mana kasunchu chayqa, Diospa churasqanta mana kasunchu. Chayrayku mana kasukojkunaqa jasut'isqa kanqanku.
Chayqa ajina, imaraykuchus kamachejkunaqa mana pikunachus allin kajta ruwajkunatachu manchachinankupaj churasqa kanku, manachayqa mana allin kajta ruwajkunata. Qan munawajchu kamachejkunaj ñawpaqenpi mana manchachikuspa kawsakuyta? Allinta ruwaspa puriy, kamachejtaj qanmanta allinta parlanqa.
Kamachejqa allinniykipaj Diospa kamachisqanta ruwan. Manatajchus allinta ruwanki chayrí, manchachikuy, imaraykuchus kamachejqa mana qhasipajchu churasqa. Aswanpis payqa Diospa kamachinmin, mana allinta ruwajta jasut'inanpaj.
Chayrayku paykunata kasunaqa allinpuni, mana jasut'inanta manchachikuspallachu, aswanpis sonqonchej allin kasqanta niwasqanchejrayku.
Chayraykullataj impuestotapis pagankichej, imaraykuchus kamachejkunaqa Diosta kasuspa imachus ruwanankuta junt'ashanku.
Jinallataj tukuy manuykichejta junt'aychej: Pimanchus impuesto pagana kajtenqa, chayta pagaychej. Waj ima pagana kajtinpis, chaytapis pagallaychejtaj. Pitachus kasunaykichej tiyan, payta kasuychej. Pitachus jatunpaj qhawanaykichejtapis jatunpaj qhawaychej.
Ajinaqa ama pimanpis manuchu kaychej, manachayqa puraj munanakunamanta manupis kawajchej jina kaychej, imaraykuchus runa masinta munakojqa ñapis Moisespa kamachisqanta junt'anña.
Chay kamachisqaqa ajinata nin: Ama khuchichakuspa qhenchachakunkichu. Ama runata wañuchinkichu. Ama suwakunkichu. Amallataj wajpa kapuyninta munapayankichu, nispa. Chaywanpis chay kamachisqakuna jinataj waj kamachisqakunapis, Diospa kay kamachisqanta ruwaspa junt'anchej: Runa masiykita munakunki qan kikiykita jina, nisqa kamachisqata.
Pichus runa masinta munakojqa mana paypa contranta ima mana allin kajta ruwanchu. Chayrayku runa masinta munakojqa Moisespa kamachisqanpa nisqanta junt'an.
Qankuna ajinata ruwaychej, imaraykuchus yachankichej kunan tiempo imaynachus kasqanta. Jinallataj rijch'arina, imaraykuchus qhespichisqa kananchej junt'akunanqa astawan qayllapiña kashan, Jesucristopi atinikuyta qallarerqanchej chay p'unchaymanta.
Tutaqa tukukapushanña, qhespichisqa kananchej p'unchaytaj qayllamushan. Chayrayku laqhayaypi millay ruwanata ch'ichi p'achapis kanman jina lluch'ukuna. Jinaspataj, Supaywan maqanakunanchejpaj Dios qowanchej, chay lliphipirishaj p'achatañataj churakuna.
Chantá maychus kajta ruwaspa, p'unchaypi purina jinata purinachej, amataj imaymana millay machaykunapi, imaymana millay khuchiriyopi, churanakuypi, nitaj envidianakuypipis.
Aswanpis Tukuyta Kamachej Jesucristo imaynachus kasqanwan p'achawan jina p'achallikuychej, amataj yuyaychejchu juchallinaman aysaj sonqoykichejpa munayninta ruwayta.

Jesucristopi atinikunapi pikunachus manaraj sinch'i sayajkunata qankuna allinta jap'iychej, nitaj imatachus yuyasqankumanta siminakuspa churanakuychejchu.
Wakinkuna yuyanku tukuy imata mikhuyta atisqallankuta. Wakinkunarí, Jesuspi atinikunapi manaraj sinch'i sayasqa kasqankurayku q'omerkunallata mikhunku.
Tukuy imata mikhojqa ama pisipaj qhawachunchu wakin imakunata mana mikhojtaqa. Mana mikhojpis nillataj juchachachunchu tukuy imata mikhojtaqa, imaraykuchus Diosqa chay runata mana qhesachanchu.
Qanrí, pitaj kanki wajpa wata runanta juchachanaykipajri? Chay wata runaj patronnillan niyta atin allin kasqanta chayrí mana allin kasqantapis. Ajinaqa tukuy imata mikhojpis mana mikhojpis sinch'ita sayanqanku, imaraykuchus Tukuyta Kamachej Jesucristo atiyniyojmin sinch'ita sayachinanpaj.
Ajinallataj wakinkuna yuyanku wakin p'unchayqa waqaychana p'unchay kasqanta. Wakinkunataj yuyanku tukuy p'unchaykuna kikillan kasqankuta. Ajinaqa sapa uj allinta yachachun imaraykuchus ajinata yuyasqanta.
Pichus uj p'unchayta waqaychajqa Tukuyta Kamachej Jesucristota jatunchananpaj waqaychan. Pichus tukuy imata mikhojpis Tukuyta Kamachej Jesusta jatunchananpaj mikhun, imaraykuchus Diosta pachis nin. Ajinallataj pikunachus q'omerkunallata mikhojkunapis Tukuyta Kamachej Jesusta jatunchayta munaspa chayllata mikhunku, chaymantataj paykunapis Diosta pachis nillankutaj.
Noqanchejmanta mana pipis munaynillanta ruwananpajchu kawsan. Wañunanchejmantapis Dioslla nenqa mayk'ajchus wañunanchejta.
Chayrayku kawsaspaqa, Tukuyta Kamachej Jesusta jatunchananchejpaj kawsanchej. Wañuspapis, Tukuyta Kamachej Jesusta jatunchananchejpaj wañunchej. Ajina ari, kawsaspapis, wañuspapis Tukuyta Kamachej Jesuspata kanchej.
Chaypajmin Cristo wañorqa, kawsarimporqataj, wañusqakunajta, kawsajkunajtawan Kuraj Kamachejninku kananpaj.
Qanrí, imaraykutaj wawqeykita juchachankiri? Chayrí, imaraykutaj wawqeykita pisipaj qhawankiri? Kayta ama qonqaychejchu: Tukuyninchej Diospa ñawpaqenpi rikhurinanchej kanqa pay juzganawanchejpaj.
Diospa Qhelqachisqanpi nin: Tukuyta Kamachej Dios nin: Kawsayniyrayku tiluni: Tukuy runa ñawpaqeypi qonqorikonqanku, tukuytaj Diospuni kasqayta rimarenqanku, nispa.
Ajinaqa sapa ujninchej ruwasqanchejmanta Diosman cuentata qonanchej kanqa.
Chayrayku amaña ujkuna ujkuna juchachanakunachu. Aswanpis sonqomanta munana allinta puriyta ama wawqenchejta misk'achinapaj, nitaj payta juchallinapaj.
Tukuyta Kamachej Jesús noqata yachachiwarqa mana ni ima mikhunapis Diospa ñawpaqenpi mana allinchu kasqanta. Chaywanpis sichus pipis yuyan, imata mikhuna mana allinchu kasqanta chayqa, paypaj mana allinchu.
Sichus mikhusqaykirayku wawqeykej sonqon nanachisqa kanman chayqa, payta mana munakusqaykimanta yachayta qoshanki. Ama munaychu ari imata mikhusqaykirayku wawqeyki Diosta qhatikuyta saqerpapunanta, imaraykuchus payraykupis Cristo wañullarqataj.
Ajinata ruwanki chayqa, mana pipis juchachasonqachu, imatachus allillan kasqanta yuyasqaykita ruwasqaykimanta.
Diospa kamachiyninmanta parlaspaqa, mana mikhunamantachu nitaj ujyanamantachu parlashanchej, manachayqa cheqanta ruwaspa kawsanamanta, sonqo tiyaykuymanta, chantá kusikuymanta ima. Chayta Santo Espiritunejta ruwayta atisunchej.
Sichus pipis ajinata Cristoj munasqanta ruwan chayqa, Diosta kusichin, runakunataj chaytaqa allinpaj qhawanku.
Ajinaqa, ujkuna ujkuna allinta kawsakunapaj atisqanchejta ruwana, jinataj puraj kallpachanakuspa yanapanakuna.
Jinaqa imata mikhusqaykirayku ama Diospa ruwasqanta phiriychu. Ama qonqaychu tukuy imatapis mikhuyta atillasqanchejta. Chaywanpis mana allinchu sichus imatachus mikhusqanchejrayku wajkuna misk'ankuman chayqa.
Aswan walej aychata mana mikhuna, nitaj vinota ujyana, nillataj imachus wawqenchejta misk'achispa juchallichinman chaykunata ruwana.
Qan ichapis yuyanki imatachus ruwasqayki walejlla kasqanta. Jinapi chaytaqa Diospa ñawpaqenpi sonqollaykipi jap'iy. Kusisqamin kanku pikunachus imata ruwasqankurayku sonqonku mana juchachanchu, chaykunaqa.
Chaywanpis, sichus pipis imatapis iskay sonqolla mikhun chayqa, juchallinña. Chayqa ajina, imachus allin, imatajchus mana allinchu kasqanta yachasqanman jina mana ruwasqanrayku. Ajinaqa, imatapis iskay sonqolla ruwanaqa juchamin.

Jesuspi atinikunapi manaraj sinch'i sayajkunaqa, imatachus ruwanamanta, chayrí mana ruwanamanta iskayrayashankuraj. Pikunachus sinch'ita sayajkunarí paykunata pacienciawan awantananchej, manataj allinnillanchejta mask'anapichu yuyananchej.
Tukuyninchej wawqe pananchejta yanapana allin kajta ruwayta yachanankupaj. Ajinamanta Diospi astawan atinikunankupaj paykunata kallpachasunchej.
Cristopis mana paypa allinnillantachu mask'arqa. Diospa Qhelqachisqanpi nin: Diosníy, turiyasojkunaj turiyasqankoqa noqaj sonqoytapis nanachiwan, nispa.
Chay unay qhelqasqa karqa noqanchej yachakunanchejpaj. Diospa chay qhelqachisqantaj yanapawanchej pacienciakuspa, sonqochakuspataj suyananchejpaj Dios nisqanta junt'anankama.
Chayrayku pacienciata, sonqochakuytawan qoj Dios qankunata yanapachun tukuywan allinpi kawsakunaykichejpaj, imaynatachus Cristo Jesús ruwarqa, ajinata.
Ajinamanta tukuyniykichej uj sonqolla, uj simillataj Tukuyta Kamachej Jesucristoj Tatan Diosta yupaychaspa, jatunchankichej.
Chayrayku ujkuna ujkunata k'acha sonqowan jap'eqanakuychej, imaynatachus Cristopis jap'ikapuwarqanchej, ajinata, chaynejta Dios jatunchasqa kananpaj.
Kayta niykichej: Cristoqa judiokunata yanapaj jamorqa, Dios imatachus ñawpa tatanchejkunaman qonanta nerqa, chayta junt'asqanta rejsichinanpaj.
Jinallataj Cristo jamorqa mana judío kajkunapis Diosta yupaychanankupaj paykunata khuyakusqanmanta. Diospa Qhelqachisqanpi kay jinata nin: Chayrayku mana judiokuna ukhupi yupaychasqayki, sutiykita oqharispataj, takisaj, nispa.
Ujtawan nillantaj: Mana judiokuna, Diospa ayllunwan khuska kusikuychej, nispa.
Ujtawanpis nillantaj: Tukuy mana judío kajkuna, Tukuyta Kamachej Diosta yupaychaychej, tukuy runataj sutinta jatunchaychej, nispa.
Diosmanta sut'inchaj Isaiaspis nillantaj: Yesejpa mirayninmanta uj kuraj kamachej sayarenqa. Payqa mana judío kajkunata kamachinanpaj sayarenqa, paykunataj paypi atinikuspa allin kajta suyakonqanku, nispa.
Qankuna Diospi atinikusqaykichejrayku suyakuyniyoj kankichej. Chayrayku Diosmanta mañakuni tukuy kusiywan, sonqo tiyaykuywan ima sonqoykichejta junt'achinanta. Ajinamanta Santo Espiritunejta Diospi atinikuspa suyakusqaykichejqa astawan astawan kanqa.
Wawqe panaykuna, noqa allinta yachani qankunaqa k'acha kaywan, tukuy yachaywan ima junt'a kasqaykichejta, qankunapura yuyaychanakunaykichejpaj.
Chayrayku noqa mana manchachikuspa qhelqamuykichej qankunata yuyarichinaypaj imatachus yachankichejña, chaymanta. Diosmin qhasilla k'acha yanapayninrayku noqata churawarqa
Jesucristoj kamachin jina, paymanta sumaj willayta mana judío kajkunaman willaranaypaj. Ajinamanta paykuna Santo Espiritunejta sumaj jaywana jina Diospaj t'aqasqa kanqanku.
Ajinaqa, Diospa munasqanta ruwashajtiy, Cristo Jesús noqanejta tukuy imatachus ruwasqanmanta jatunchakuyta atiyman.
Chaywanpis imatachus Cristo noqanejta ruwarqa, chayllamanta parlasaj. Cristoqa paymanta willasqaywan, ruwasqaywantaj mana judío kajkunata Diosman pusarqa payta kasunankupaj.
Jinallataj Santo Espíritoj atiyninwan runaj mana jayk'aj rikusqanta, chantá t'ukuna imakunata ima ruwarqani. Ajinamanta Cristomanta sumaj willayta Jerusalenmantapacha Ilíricoj muyuyninkama junt'acherqani.
Noqaqa mayta munarqani Jesuspa sumaj willayninta willayta, maypichus Cristomanta manaraj uyarinkuchu, chaypi, ama wajpa ruway qallarisqanman yaykunaypaj.
Diospa Qhelqachisqanpi nin: Pikunachus manaraj paymanta imatapis yacharqankuchu, chaykuna payta rikonqanku. Mana jayk'aj paymanta uyarejkunataj entiendenqanku, nispa.
Chayrayku qankunata watukoj ashkha kutita jamuyta munarqani chaypis, mana aterqanichu.
Kunantajrí kay cheqakunapi ruwanayta tukuniña. Chantá unayña qankunata watukuyta munasqayrayku,
Españaman rej jina qankunata watukusqaykichej. Chaymanta qankunawan mana unaytachu karikusaj chaypis, munayman Españaman chayanaypaj qankuna yanapanawaykichejta.
Kunanrí Jerusalenmanraj rishani, jaqaypi Diospaj t'aqasqa kajkunapaj qolqesituta apaspa.
Chay qolqetaqa Macedoniapi, Ajayapiwan Jesusta qhatejkuna tantarqanku, Jerusalenpi pisichikoj wawqe panakunata yanapanapaj.
Macedoniamanta chantá Ajayamanta mana judío wawqe panakunaqa, ni pej nisqallan tukuy sonqochayta ruwarqanku, imaraykuchus mana judío kajkunamanta wawqe panakuna judiokunaman manu jina kanku. Sichus mana judío kajkuna judiokunanejta Diospa saminchasqanta jap'erqanku chayqa, paykunapis kapuyninkuwan judiokunata yanapananku tiyan.
Ajinaqa qolqeta Jerusalenpi judío wawqekunaman jaywaytawan, Españaman rej jina qankunata watukusqaykichej.
Allinta yachani, maypachachus Romaman qankunata watukoj jamusaj chaypacha, noqa willasqaykichej noqaykuta yanapanawaykupaj imatachus ruwasqanmanta.
Wawqe panakuna, Tukuyta Kamachej Jesucristonchejpa sutinpi, jinataj Santo Espíritu munakuyta qowasqanchejrayku ima mañakuykichej Diosmanta mañapunawaykichejta.
Mañapuwaychej Judeapi Diospa contranpi oqharikojkunamanta Dios waqaychanawanta. Mañapullawaychejtaj, apashani, chay qolqeta Jerusalenpi Diosta qhatejkuna tukuy sonqo jap'ikunankupaj.
Ajina kajtin, Dios munanqa chayqa, kusisqa chayamusaj, qankunawan kaspataj, samarikusaj.
Kunantaj niykichej: Sonqo tiyaykuyta qoj Dios qankunawan kachun. Ajina kachun, nispa.

Kunantaj niyta munaykichej pananchej Febeta k'acha sonqowan jap'eqanaykichejta. Payqa Cencrea iglesiapi diaconisa.
Tukuyta Kamachej Jesucristoj sutinpi imaynatachus Diosta qhatejkuna ruwayta yachanchej, ajinata payta wajyarikuychej. Imamanta pisichikojtinpis, payta yanapaychej, imaraykuchus payqa ashkha wawqe panakunata yanaparqa, astawanqa noqata.
Napaykapuwaychej pananchej Priscilata, qosan Aquilatawan. Paykunaqa Cristo Jesuspaj llank'asqaypi yanapawarqanku.
Jinallataj noqarayku wañuytapis mana manchachikorqankuchu. Chayrayku paykunamanqa mana noqallachu pachis nini, aswanpis mana judiokuna ukhupi kaj iglesiakunamanta wawqe panakunapis pachis nillankutaj.
Chantá Priscilaj, Aquilaj wasinkupi tantakoj iglesiatapis napaykapullawaychejtaj. Jinallataj munasqa wawqey Epenetota napaykapuwaychej. Payqa Asia suyupi tukuymanta ñawpajta Cristopi atinikorqa.
Chantá Mariatapis napaykapullawaychejtaj, imaraykuchus payqa ashkhata qankunata yanapasorqachej.
Jinataj llajtamasiy Andronicota, pananchej Juniastawan ima napaykapullawaychejtaj. Paykuna noqawan khuska carcelpi karqanku, Jesuspa kuraj kachankunaj ukhupitaj respetasqa kanku. Chantapis paykunaqa noqamanta ñawpajta Cristopi atinikorqanku.
Tukuyta Kamachej Jesuspa sutinpi noqapaj munasqa wawqey Ampliastapis napaykapullawaychejtaj.
Jinallataj Cristopaj llank'asqaypi yanapawaj Urbanota, munasqa wawqey Estaquistawan napaykapuwaychej.
Apelestapis napaykapullawaychejtaj. Payqa ni ima kashajtin Cristota mana wasancharqachu. Aristóbuloj aylluntapis napaykapullawaychejtaj.
Llajtamasiy Herodionta napaykapuwaychej, jinallataj Narcisoj aylluntapis napaykapullawaychejtaj, pikunachus Tukuyta Kamachej Jesuspi atinikunku, chaykunata.
Chaymanta pananchejkuna Trifenata, Trifosatawan ima napaykapullawaychejtaj, pikunachus Tukuyta Kamachej Jesuspaj sinch'ita llank'anku, chaykunata. Chantá munasqa panay Persidatapis napaykuripullawaychejtaj. Paypis may jinata Tukuyta Kamachej Jesuspaj llank'allarqataj.
Tukuyta Kamachej Jesuspa ajllakusqan Rufota napaykapullawaychejtaj, mamantawan ima. Paypa mamanqa noqapaj mamaypis kanman jina karqa.
Napaykapullawaychejtaj Asincritota, Flegonteta, Hermesta, Patrobasta, Hermasta, paykunawan kaj wawqe panakunatawan ima.
Jinallataj napaykapuwaychej Filologota, Juliata, Nereota, panantawan ima. Napaykapullawaychejtaj Olimpasta, chantá paywan khuska Jesucristota tukuy qhatejkuna tantakojkunatawan ima.
Sapa uj tukuy sonqo munakuywan napaykunakuychej. Tukuynejpi Jesuspa iglesianmanta kajkuna napaykamusunkichej.
Wawqe panakuna, tukuy sonqo niykichej allinta qhawakunaykichejta t'aqanachejkunamanta, pantachejkunamanta ima, imaraykuchus paykuna Jesusmanta imatachus qankuna yachakusqaykichejmanta waj jinata yachachinku. Qankunarí chaykunamanta karunchakuychej.
Chay jina runakuna mana Tukuyta Kamachej Jesucristoj munasqantachu ruwanku, manachayqa wijsallankumanta qhawanku. Jinataj k'achata parlaspa, misk'i simiwan manaraj allin yachajkunata q'otiyanku.
Qankuna sumaj kasukoj kasqaykichejta tukuy yachankuña, noqataj chayrayku kusikuni. Kunanrí munani allin kajta ruwanaykichejpaj yuyayniyoj kanaykichejta, mana allin kajpajtajrí wawa jina kanaykichejta.
Mana unaymantachu sonqo tiyaykuyta qoj Diosqa Supay Satanasta chakiykichej uraman churanqa. Tukuyta Kamachej Jesucristonchej qhasilla k'acha yanapaynin qankunawan kachun.
Yanapawaj Timoteo napaykamusunkichej, jinallataj yawar masiykuna Lucio, Jasón, Sosípater ima.
Noqa Terciopis Pabloj qhelqerin jina, kay cartata qhelqani. Jinataj noqapis Tukuyta Kamachej Jesuspa sutinpi napaykamuykichej.
Gayopis napaykamullasunkichejtaj. Payqa wasinman wajyarikuwarqa, jinallataj tukuy iglesiamanta kajkuna wasinpi tantakunku. Llajtapi qolqeta jallch'aj Erasto napaykamullasunkichejtaj, jinallataj wawqenchej Cuartopis.
Tukuyta Kamachej Jesucristoj qhasilla k'acha yanapaynin tukuyniykichejwan kachun. Ajina kachun.
Dios yupaychasqa kachun, pichus sinch'ita sayachiyta atisunkichej Jesucristomanta sumaj willayta willasqayman jina, chay. Jesucristomanta sumaj willaypi Diosqa qankuna mana judío kajkunapaj imatachus wakichisqanta sut'inchan. Chay imatachus wakichisqanqa unaymantapacha pakasqa karqa.
Chay willayqa Diosmanta sut'inchajkunaj qhelqasqankupi rejsichisqaña karqa, wiñaypaj kawsaj Diospa kamachisqanman jina. Kunantajrí chay pakasqa yachayqa rejsichisqaña runakuna jap'ikunankupaj, kasunankupajtaj.
Uj k'ata Dios, tukuy imata yachaj, yachayniyojtaj wiñay wiñaynintinpaj Jesucristonejta yupaychasqa kachun. Ajina kachun.