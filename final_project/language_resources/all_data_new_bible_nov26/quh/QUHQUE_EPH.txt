Noqa Pabloqa Diospa munayninrayku Jesucristoj kuraj kachan kani. Kay cartata Éfeso llajtapi Diospaj t'aqasqa kajkunaman apachimuni, pikunachus mana sayk'uspa Cristo Jesusta qhatinku, chaykunaman.
Tata Diosninchejpa, Tukuyta Kamachej Jesucristojtawan qhasilla k'acha yanapayninku, sonqo tiyaykuyninkutaj qankunawan kachun.
Tukuyta Kamachej Jesucristonchejpa Tata Diosninta yupaychana, imaraykuchus Cristoman ujchasqa kasqanchejrayku, Santo Espirituman jina janaj pachapi tukuy imaymanamanta saminchaykuwanchej.
Manaraj kay pachata ruwashaspa, Diosqa Cristonejta ajllakuwarqanchej llimphupuni kananchejpaj, jinataj paypa ñawpaqenpi mana k'amina kananchejpaj ima.
Dios munakuwasqanchejrayku Churin Jesucristonejta paypa wawanpaj rejsikapuwarqanchej, imajtinchus ajina kananta qallariymantapacha nerqa.
Tata Dios ajinata ruwarqa payta yupaychananchejpaj, imaraykuchus payqa t'ukuna qhasilla k'acha yanapayninwan yanapawarqanchej munasqa Churinman ujchasqa kasqanchejrayku.
Cristo cruzpi wañuspa, kawsayninwan preciota pagarqa kacharichisqa kananchejpaj. Jinataj Cristoman ujchasqa kasqanchejrayku Dios juchanchejta pampacharqa khuyakuynin may jina jatun kasqanrayku.
Diosqa chay may jatun khuyakuyninmanta ashkhata qowarqanchej, tukuy yachayta, entiendeytawan ima.
Munasqanman jina payqa imatachus wakichisqanmanta chay pakasqa yachayta rejsichiwarqanchej, mayqentachus Cristopi junt'ayta munarqa, chayta.
Ajinamanta señalasqa p'unchay chayamojtin, Diosqa janaj pachapi kajkunata, jinallataj kay pachapi kajkunatapis ujllaman tantanqa, chantá Cristoj kamachiyninman churanqa.
Jinallataj Cristoman ujchasqa kasqanchejrayku Diospa chayaqenmanta jap'erqanchej. Dios ajina kananta nerqa, imajtinchus payqa wiñaymantapacha ajllakuwarqanchej, pichus munayninta junt'ananpaj tukuy imata ruwan, chay.
Chantá Dios munarqa noqayku judiokunaraj ñawpajta Cristopi sonqoykuta churanaykuta, paypa jatun kayninta jatunchanaykupaj.
Qankuna mana judío kajkunapis Dios qhespichinanmanta sumaj willayta uyarerqankichej, chay willaytaj cheqa willaymin. Maypachachus Cristopi atinikorqankichej chaypacha, Diosqa paypata kasqaykichejmanta yachayta qospa, Santo Espirituwan sellasorqachej, pitachus ñawpajta qonanta nerqa, chaywan.
Diosqa Santo Espirituta qowanchej chayaqeta jap'inanchejmanta señata jina. Jinataj noqanchej chay chayaqeta jap'isunchej, maypachachus Dios rantikusqanta paypata kananpaj kacharichenqa, chaypacha, ajinamanta jatun kayninta yupaychananchejpaj.
Chayrayku noqapis Tukuyta Kamachej Jesuspi sinch'ita atinikusqaykichejta yachaspa, jinataj ajllasqa kajkunata munakusqaykichejta ima uyarispa,
mana sayk'uspa qankunamanta Diosta pachis ninipuni. Paywan parlarikuspataj, qankunamanta yuyarikunipuni.
Mañapuykichej Tukuyta Kamachejninchej Jesucristoj Diosnin, atiyniyoj Tataqa Santo Espiritunejta yachayta, yuyayta ima qosunaykichejta, ajinamanta Dios imaynachus kasqanta maychus kajta yachanaykichejpaj.
Mañapullaykichejtaj Dios sut'ita reparachisunaykichejta ima suyanamanchus wajyasqa kasqaykichej may jina valorniyoj kasqanta. Mañapullaykichejtaj qankuna Diospata kajkunaman chayaqe qosqanpis imayna qhapajchus kasqanta yachanaykichejpaj.
Jinallataj Dioswan parlarikuspa, mañapuykichej noqanchejpaj Diospa atiynin may jina jatunchus kasqanta rejsinaykichejpaj. Chay atiyta Diosqa may jinata rikucherqa,
maypachachus Cristota wañusqakunamanta kawsarichispa, janaj pachapi pañanman tiyaykucherqa, chaypacha.
Tata Diosqa Cristota churarqa tukuy kurajkunaj, atiyniyojkunaj, kallpayojkunaj, chantá kamachejkunaj patankuman ima. Jinallataj Cristoj sutin tukuy rejsisqa sutimantapis aswan jatunchasqa kananpaj churallarqataj mana kunallanchu, manachayqa jamoj p'unchaykunapipis.
Jinallataj Diosqa tukuy imata Cristoj chakin uraman churarqa. Chantá payta churallarqataj tukuy imapi Iglesiaj Uman kananpaj.
Cristoqa iglesiapaj, imaynachus runaj ukhunpaj uman, ajina. Jinataj tukuy imaman junt'aj Cristowan iglesiaqa sumaj junt'asqa kashan.

Ñawpajta qankuna millayta ruwasqaykichejrayku, jinataj juchallisqaykichejrayku Diospaj wañusqapis kawajchej jina karqankichej.
Chaykunapi qankuna ñawpajta kawsaj kankichej, Diosman mana kutirikojkunaj purisqankuta qhatispa. Jinallataj mana rikukoj atiyniyojkunata kamachej Kuraj Supayta kasorqankichej, mayqenchus Diosta mana kasojkunaj sonqonkupi llank'ashan, chayta.
Ñawpajta tukuyninchej ajinallatataj kawsaj kanchej. Juchallinaman aysaj sonqonchejpa munayninman jina purej kanchej, munasqanta, yuyasqanta ima ruwaspa. Ajinamanta noqanchejpis chay wajkuna jina Diosnejta sinch'i jasut'isqa kanapaj jina karqanchej.
Chaywanpis Diosqa khuyakuypi may jina qhapaj kaspa, may jinatapuni munakuwarqanchej.
Juchallisqanchejrayku wañusqa kashajtinchej, Dios noqanchejmanpis kawsayta qowarqanchej, maypachachus Cristota wañusqakunamanta kawsaricherqa, chaypacha. Noqanchej Diospa qhasilla k'acha yanapayninrayku qhespichisqa kanchej.
Diosqa Cristo Jesuswan khuskata kawsarichiwarqanchej, chantá janaj pachapi paywan khuskata tiyaykuchiwarqanchej, imajtinchus Cristo Jesusman ujchasqa kanchej.
Chayta ruwarqa, jamoj p'unchaykunapi may qhapaj k'acha yanapayninta, munakuyninta ima rikuchinanpaj, Cristo Jesusman ujchasqa kasqanchejrayku.
Diosqa qhasilla k'acha yanapayninnejta qhespichisorqachej, maypachachus Jesucristopi atinikorqankichej, chaypacha. Qhespichisqa kanaqa mana qankuna imatapis ruwasqaykichejraykuchu, manachayqa Diospa qhasilla jaywasqan.
Mana pipis imata ruwasqanraykuchu qhespichisqa kanata tarin, ama jatunchakunanpaj.
Noqanchej Diospa ruwasqanmin kanchej, Jesucristoman ujchasqa kasqanchejraykutaj watej ruwawarqanchej allin kajta ruwananchejpaj. Chaykunata Dios ñawpajmantaña wakicherqa ruwananchejpaj.
Ama qonqaychejchu qankuna mana judiokuna ñawpajta imaynachus kasqaykichejta. Judiokunaqa alqochakuspa jina mana circuncidasqamanta rejsisorqachej. Paykuna circuncidasqa kasqankumanta mayta runaykachanku, ukhullanku, manataj sonqonkuchu circuncidasqa kashajtinpis.
Chaypachaqa Cristomanta t'aqasqa karqankichej, Israel llajtayoj kaymanta karunchasqa, manallataj Diospa qosaj nisqan tratotapis rejserqankichejchu. Jinallataj qankuna kay pachapi mana ni ima suyanayoj karqankichej, Diostaj mana Diosniykichejchu karqa.
Kunanrí Cristoman ujchasqa kaspa, pikunachus ñawpajta karupi karqankichej, chaykuna qayllachisqaña kankichej, pay cruzpi wañusqanrayku.
Cristomin allinyachiwajninchej, paytaj t'aqaj perqata urmachispa, mana judío kajkunamanta, judiokunamantawan uj ayllullata ruwawarqanchej.
Cristo wañusqanwan Moisespa kamachisqankunata tukuychayninman churarqa. Jinataj paymin judiokunata, mana judiokunata ima allin kawsayman churarqa, iskayninkumanta uj mosoj aylluta ruwaspa.
Ajinamanta Cristo judiokunata, chantá mana judiokunata ima Dioswan allinyachispa uj ayllullaman tukucherqa, cruzpi wañusqanwan chejninakuyninkuta chinkachispa.
Cristo jamuspa, allinyachisqa kanamanta sumaj willayta willarqa, qankuna mana judiokuna Diosmanta karupi kashajkunaman, jinataj pikunachus qayllallapi kasharqayku, chay judiokunamanpis.
Kunantaj paynejta judiokuna, mana judiokunapis kikin Santo Espiritunejllata Tata Diospa ñawpaqenman qayllayta atinchej.
Ajinaqa mana judiokuna manaña waj llajtayojchu kankichej, nitaj Diospaj mana rejsisqachu. Manachayqa Diospa ajllakusqankunawan uj llajtayojllaña kaspa, Diospa ayllunmanta kankichej.
Iglesiamanta tukuy kajkunaqa uj wasi jina kanchej, chay wasitaj Jesuspa kuraj kachankunaj, jinataj Diosmanta sut'inchajkunaj yachachisqankupi sayachisqa kashan. Chay wasej sumaj esquina rumintaj Jesucristomin.
Paymin tukuy wasita sumaj sayachisqata jap'in, jinataj payllataj wiñachishan, Tukuyta Kamachej Diospaj t'aqasqa templo kanankama.
Ajinallatataj qankunapis Cristoman ujchasqa kasqaykichejrayku, chay wasimanta kankichej, mayqenpichus Diosqa Santo Espiritunejta tiyakun, chaymanta.

Dios imatachus ruwasqanrayku kayta yachanaykichejta munani: Noqa Pablo carcelpi kashani, Jesucristoj kamachin kaspa, qankuna mana judío kajkunaman Jesusmanta sumaj willayta willasqayrayku.
Qankuna yachankichejña imaynatachus Dios munakuwaspa kachamuwasqanta, imatachus pay wakichisqanmanta qankunaman willanaypaj.
Diosqa, imatachus wakichisqan pakasqa karqa, chayta rejsichiwarqa, noqataj chaymanta uj chhikanta qhelqarispa rejsicherqaykichejña.
Chayta ñawirispa, qankuna yachayta atinkichej imaynatachus noqa yachasqayta, Dios imatachus wakichisqanta Jesucristonejta junt'ananpaj, chay pakasqa yachaymanta.
Dios chay pakasqa yachayta mana ñawpa runakunaman rejsicherqachu. Kunanrí pay Santo Espiritunnejta chaykunata kuraj kachankunaman, chantá sut'inchajkunaman ima rejsichin.
Chay pakasqa wakichisqaqa kaymin: Jesucristoj sumaj willayninnejta mana judío kajkuna judiokunawan khuska qhespichisqa kanata jap'inkichej. Jinallataj judiokunawan uj ayllulla kankichej, chantá Dios imatachus qonanta nisqanta jap'illankichejtaj Jesucristoman ujchasqa kasqaykichejrayku.
Chay sumaj willayta willanaypaj noqa churasqa kani, Dios noqawan k'acha kasqanrayku, chantá khuyarikuwasqanrayku. Ajinata ruwaspataj, Dios may jina atiyniyoj kasqanta rejsicherqa.
Noqa Diospa tukuy ajllakusqanmanta aswan mana kasu ruwana kashajtiypis, Dios maypaj qhawawaspa, uj sumaj ruwanata qowarqa, Cristoj may qhapaj sumaj willayninta mana judiokunaman willanaypaj.
Jinallataj tukuy imata ruwaj Diosqa, imatachus wiñaymantapacha pakasqa karqa, chay wakichisqanta tukuyman rejsichinaypaj kamachiwarqa.
Ajinamanta kunanqa janaj pachapi tukuy atiyniyojkuna, jinataj kamachejkuna ima iglesianejta Diospa imaymana yachayninta rejsenqanku.
Chaykunata Dios wiñaymantapacha wakichisqa, chaytataj Tukuyta Kamachejninchej Cristo Jesusnejta junt'arqa.
Ajinaqa Cristoman ujchasqa kasqanchejrayku, chantá paypi atinikusqanchejrayku noqanchej Diosman qayllaykuyta atinchej mana iskayrayaspa, nitaj manchachikuspa.
Chayrayku mañakuykichej qankunarayku ñak'arisqaymanta ama q'enaqakunaykichejta. Manachayqa ñak'arisqaymanta qankuna umata oqharinaykichej tiyan.
Chayrayku qonqorikuspa, Tata Dioswan parlarikuni.
Paymin janajpi, chantá kay pachapipis tukuy kaj chhikata ruwarqa.
Dioswan parlarikuspataj, mañakuni Santo Espiritunejta jatun kayninpa qhapaj kayninman jina, chantá atiyninwan ima sonqoykichejta kallpachasunaykichejta.
Jinallataj mañapuykichej Cristopi atinikusqaykichejrayku payqa sonqoykichejpi tiyakunanta, ajinamanta Diosta munakusqaykichejpi, jinataj wajkunatapis munakusqaykichejpi sinch'ita sayanaykichejpaj.
Ajinamanta qankuna tukuy ajllasqakunawan khuska, Cristoj munakuynin may jinachus kasqanta yachayta atinkichej: Anchonman, sayt'unman, ukhunman, sayayninman ima.
Chantapis mañapullaykichejtaj Cristoj munakuyninta sumajta rejsinaykichejpaj, mayqenchus tukuy runaj yuyayninta atipan, chayta. Ajinamanta Diosmanta jamoj kawsaywan, chantá atiyninwan ima junt'asqa kayta atinkichej.
Diosqa tukuy imata ruwayta atin, mañakusqanchejmantapis yuyasqanchejmantapis aswantaraj, noqanchejpi llank'ashan, chay jatun atiyninnejta.
Cristoj Iglesianmanta tukuy kajkuna, Cristoman ujchasqa kasqanchejrayku Diosta wiñay wiñaypaj yupaychana. Ajina kachun.

Tukuyta Kamachej Jesuspa munasqanta ruwasqayrayku carcelpi wisq'asqa kaspa, noqa tukuy sonqo mañakuykichej, Diospa wajyasqa kajkuna imaynatachus purinanku kashan, ajinata qankunapis purinaykichejta.
Llamp'u sonqo kaychej, k'achataj. Jinallataj pacienciayoj kaychej, chantá munakusqaykichejrayku ujkuna ujkuna awantanakuychej.
Allinpi kawsakunaykichejpaj atisqaykichejta ruwaychej, Santo Espíritu ujlla kanaykichejta qosqanta ama chinkachinaykichejpaj.
Ajinata ruwaychej, imaraykuchus uj Iglesialla tiyan, uj Santo Espiritulla ima, jinallataj qankuna uj suyakuyllaman wajyasqa kankichej.
Tukuyta Kamachej Jesusqa ujlla, tukuyninchejtaj payllapi atinikunchej, jinallataj uj bautismolla tiyan.
Diospis uj k'atalla tiyan, paytaj tukuypa Tatanchej. Payllataj tukuyta kamachin, jinataj tukuy noqanchejnejta munasqanta ruwan, tukuypitaj kashan.
Chaywanpis Cristoqa munasqanman jina sapa ujninchejman ruwanapaj atiyta qowanchej.
Chayrayku Diospa Qhelqachisqanpi nin: Presochasqakunata paywan khuska apaspa, janaj pachaman wicharerqa, runakunamantaj ruwanapaj atiykunata qorqa, nispa.
Wicharerqa nispaqa, manachu niyta munan pay ñawpajta kay pachaman urayk'amusqanta?
Pichus urayk'amojqa, payllataj janajmantapis aswan pataman wicharerqa tukuy kaj chhikaman junt'aykunanpaj.
Paymin wakinkunata churarqa kuraj kachankuna kanankupaj, wakintataj Diosmanta sut'inchajkuna kanankupaj. Wakinta churallarqataj sumaj willayta willajkuna kanankupaj, wakintataj iglesiata michejkuna, yachachejkuna ima kanankupaj.
Paykunaqa Diospaj t'aqasqa kajkunata yachachispa wakichinanku tiyan, Diospa ruwananta ruwayta atinankupaj, ajinamanta Cristoj Iglesian wiñachisqa kananpaj. Iglesiaqa Cristoj ukhunmin.
Ajinata ruwana kanqa tukuyninchej uj runa jinalla Diospi atinikunaman chayananchejkama, jinataj Diospa Churinta allinta rejsinanchejkama. Ajinamantataj wiñay tukusqa runa jina kasunchej, imaynachus Cristo, ajinaman chayaspa.
Ajina kajtin, manaña wawa jinachu kasunchej, waj jinata yachachejkunawan wayrawan jina kayman jaqayman apaykachachikuspa. Mana jasallata apachikusunchejchu, pikunachus q'otiyanankupaj llullakushasqankuta misk'i simiwan sumajta pakanku, chaykunawan.
Manachayqa cheqa kajmanta munakuywan parlasunchej, ajinamanta tukuy imapi Cristoman rijch'akunanchejkama wiñananchejpaj. Cristoqa Iglesia nisqa ukhunpa umanmin.
Cristomin Iglesiamanta tukuy kajkunata sumajta ujchaykun, sapa uj imachus ruwanankuta ruwajtinku. Ajinamanta sapa uj imachus ruwananta junt'ajtin, wajkuna wiñanankupaj yanapan. Jina kajtintaj, tukuy ukhu qhalilla wiñan, munakuywantaj junt'asqa kashan.
Tukuyta Kamachej Jesuspa sutinpi kayta niykichej: Amaña Diosman mana kutirikojkuna jina purispa kawsaychejchu. Paykuna qhasi manakaj yuyasqankuman jina purinku.
Paykunaj yuyayninkoqa mana allin yuyaykunawan laqhayachisqa kashan. Chayrayku Diospa qosqan kawsaymanta karupi kashanku, rumi sonqo kasqankuraykutaj mana imatapis yachankuchu.
Jinallataj paykuna manaña imamanta p'enqakuspa, millayta ruwaspa purinaman qokunku. Astawanqa tukuy imaymana millay kajta ruwaspa, misk'irichikunku.
Qankunarí, mana jinatachu Cristomanta yachaqakorqankichej.
Manachayqa paymanta willajta uyarerqankichej, munasqanman jinataj kawsayta yacharqankichej cheqa kajta yachachisqanman jina.
Chayrayku ñawpajta imaynatachus kawsaj kankichej, chayta saqespa, juchallispa purinaman qosqa sonqota wijch'uychej. Chay sonqoqa sajra munayninpa atipasqan, q'otiyasqantaj.
Qankunarí Santo Espíritu yuyayniykichejta mosojyachinanta saqeychej.
Jinataj Diosman rijch'akoj ruwasqa, chay mosoj runa kaywan p'achawan jina p'achallikuychej. Chay mosoj runaqa cheqanta ruwaspa purinapi, chantá cheqa kajman jina llimphu kawsanapi rikuchikun.
Chayrayku llullakuyta saqespa, sapa ujpis runa masiykichejwan cheqa kajta parlaychej, imaraykuchus tukuy uj ukhullaman ujchasqa kanchej.
Phiñakuspaqa, ama juchalliychejchu, manachayqa manaraj inti yaykushajtin, allinyakapuychej.
Nillataj Kuraj Supay juchallinaman tanqaykusunaykichejta saqeychejchu.
Pichus suwakojqa amaña suwachunchu, manachayqa allin kajta ruwaspa, kawsananpaj ganakuchun. Ajinata ruwajtin, qolqeyoj kanqa pisichikojta yanapariyta atinanpaj.
Ama millay ch'ichi kajta parlaychejchu, manachayqa imachus allin kajllata. Ajina parlasqaykichejwan uyarisojkunata wiñanankupaj yanapankichej.
Imaynachus purisqaykichejwan Diospa Santo Espiritunta ama llakichiychejchu, imaraykuchus paywan sellasqa kankichej jaqay jamoj p'unchaypi wiñay kawsaypaj kacharichisqa kanaykichejkama.
Qankunamanta tukuy jaya sonqo kayta, phiñakuyta, phiñasqalla puriyta ima wijch'uychej. Jinallataj qhaparqachayta, runata tumpayta, chantá tukuy imaymana mana allin puriyta ima wijch'ullaychejtaj.
Manachayqa ujkuna ujkunawan k'acha kaychej, khuyakuyniyojtaj. Chantá ujkuna ujkuna qhespichinakuychej, imaynatachus Diospis Cristonejta juchaykichejta pampacharqa, ajinata.

Chayrayku Diospa munasqa wawankuna kaspa, pay jina kanaykichejpaj kallparikuychej.
Jinallataj ujkunata munakuychej, imaynatachus Cristopis munakuwarqanchej, ajinata. Chayrayku pay kikin noqanchejrayku Diosman jaywaykukorqa ima munay q'aparishaj jaywana jina.
Qankuna ukhupirí khuchiriyopi purina ama kachunchu, nillataj millay kawsay, chayrí qolqemanta wañusqa kana ima. Chay jinata juchallispa purinaqa Diospa ayllun ukhupi mana kananchu.
Amallataj millay ch'ichi kajta parlaychejchu, nitaj wampu thawtiykunata, nillataj millay chansata, imajtinchus chaykunaqa mana pipajpis allinchu. Ajinata parlanaykichejtaqa Diosman pachis niychej.
Kayta sut'ita yachaychej: Khuchiriyopi purej, millay kajta ruwaj, chayrí qolqemanta wañusqa kajqa mana yaykonqachu Cristojta, Diospatawan kamachiyninman. Qolqemanta wañusqa kajqa lantita yupaychajpis kanman jina, imajtinchus kay pachapi kajta yupaychan.
Ama piwanpis qhasi manakaj parlasqanwan q'otiyachikuychejchu, imajtinchus chaykunata ruwasqankurayku Diospa k'araj phiñakuynin mana kasukojkunaj patankuman jamun.
Ama paykunawan chaykunata ruwaspa chajrukuychejchu.
Ñawpajta qankuna laqhayaypi karqankichej. Kunantajrí Tukuyta Kamachej Jesusman ujchasqa kaspa, k'anchaypi kashankichej. Chayrayku k'anchaymanta kajkuna jina puriychej.
Ajinata puriychej, imajtinchus qankuna ukhupi kashaj k'anchayqa allin kajta ruwachiwanchej, cheqan ruwaykunata, cheqa kajta ima.
Jinallataj Tukuyta Kamachej Jesuspa sonqonta imachus kusichisqanta allinta reparaychej.
Laqhapi kajkunaj qhasi manakaj ruwasqankupirí ama ruwaysikuychejchu. Manachayqa imatachus ruwasqanku millay kasqanta reparachiychej.
Chay millay runakunaj pakaypi ruwasqankumanta parlayllapis ancha p'enqaymin.
Chaywanpis tukuy ima ruwasqanku k'anchaynejta sut'inchasqa kajtin, imaynachus kasqan sut'i rikukun.
Chayrayku ninku: Puñushasqaykimanta rijch'ariy, wañusqakuna ukhumantataj sayariy, Cristotaj k'anchaykusonqa, nispa.
Chayrayku imaynatachus purishasqaykichejta allinta qhawakuychej. Amaña wampu jinaqa kawsaychejchu, manachayqa yuyayniyojkuna jina.
Allinta ruwanaykichejpaj jina kajtinkama, ruwaychejpacha, imaraykuchus kunan tiempo runaqa millayta ruwanaman qosqa kanku.
Chayrayku ama mana yuyayniyojkuna jina ruwaychejchu, manachayqa Tukuyta Kamachej Jesuspa munasqan imachus kasqanta yachanaykichejpaj atisqaykichejta ruwaychej.
Ama machakuychejchu, imaraykuchus machanaqa mana ruwanata ruwanaman apasunkichejman. Aswanpis Santo Espíritoj kamachiyninpi sapa p'unchay puriychej.
Ujkuna ujkuna kallpachanarikuychej salmokunata, yupaychana takiykunata, chantá Santo Espíritoj yuyaychasqan takiykunata takirispa ima. Tukuy sonqo takispataj, Tukuyta Kamachej Jesusta yupaychaychej.
Jinallataj Tukuyta Kamachej Jesucristoj sutinpi tukuy imamanta Tata Diosman pachis niychejpuni.
Qankuna Cristota may jatun respetowan qhawasqaykichejrayku, ujkuna ujkuna k'umuykoj sonqowan kasunakuychej.
Qosayoj warmikuna, imaynatachus Tukuyta Kamachej Cristota may jatun respetowan qhawankichej, ajinallatataj sapa ujpis qosaykichejman k'umuykoj sonqo kaychej.
Ajinata ruwaychej, imajtinchus qosaqa warminpa umanmin, imaynachus Cristopis Iglesiaj uman, ajina. Iglesiaqa Cristoj ukhunmin, paytaj qhespichejmin.
Imaynatachus Iglesiaqa Cristota may jatun respetowan qhawan, ajinallatataj qosayoj warmikuna, sapa ujpis tukuy imapi qosankuman k'umuykoj sonqo kachunku.
Qosakuna, sapa ujpis warmiykichejta munakuychej, imaynatachus Cristo Iglesiata munakuspa payrayku kawsayninta qorqa, ajinata.
Chayta Cristo ruwarqa Iglesian juchamanta t'aqasqa llimphu kananpaj, simi nisqanwan mayllaspataj, yakuwan jina llimphucharqa.
Ajinata ruwarqa pay kikinman Iglesiata pusananpaj sumaj k'ancharishajta, mana ch'ichiyojta, mana k'usuyojta, nillantaj iman imanasqata. Manachayqa juchamanta t'aqasqa kanqa, mana imamanta k'aminataj.
Ajinata qosakunapis ukhunkuta jina sapa ujpis warminta munakuchun. Pichus warminta munakojqa pay kikinta munakun.
Mana pipis paypa ukhullantatajqa chejninchu. Aswanpis mikhunawan kallpachan, ukhun allin kananmantataj sumajta qhawan. Cristopis kikillantataj Iglesianwan ruwan.
Iglesiaqa Cristoj ukhun, noqanchejtaj chay ukhunmanta kanchej.
Chayrayku qhareqa tatanta, mamantawan saqespa, warminwan ujchakaponqa, iskayninkutaj uj runa jinallaña kanqanku.
Kay yachayqa yachay mana atinamin. Noqarí kayta nispa Cristomanta, Iglesiamantawan parlashani.
Chayrayku sapa ujniykichej warmiykichejta munakuychej, imaynatachus qankuna kikiychejta munakunkichej, ajinata. Qankuna warmikunapis qosaykichejta jatun respetowan qhawaychej.

Wawakuna, tata mamaykichejta kasuychej, imajtinchus qankunaqa Tukuyta Kamachej Jesuspata kankichej. Chayrayku paykunata kasunaqa cheqanmin.
-
Diospa kamachisqanpi nin: Tataykita, mamaykitawan jatun respetowan qhaway, allin risunanpaj, kay pachapitaj unayta kawsakunaykipaj, nispa. Diospa tukuy kamachisqanmanta kaymin ñawpaj kaj t'inkayoj kamachisqaqa.
Qankunarí tata, mama, ama wawaykichejta phiñachiychejchu. Manachayqa paykunata uywaychej cheqan ñanman churaspa, jinataj Tukuyta Kamachej Jesuspa munasqanman jina yachachispa.
Wata runakuna, patronniykichejta kasuychej, respetakuspa chantá manchachikuspa ima. Paykunaj kamachisqankuta tukuy sonqowan kasuychej, Cristotapis kasushawajchej jina.
Ama paykuna qhawashajtillankuchu ruwaj ruwaj tukuychej, imaynatachus wakin ruwanku, ajinataqa. Manachayqa Cristoj wata runan jina, Diospa munasqanta tukuy sonqo ruwaychej.
Imachus ruwanaykichejta tukuy sonqo ruwaychej, Tukuyta Kamachej Jesuspajpis ruwashawajchej jina, amataj runapaj jinallachu.
Ama qonqaychejchu: Tukuyta Kamachej Jesucristo sapa ujta allin kajta ruwasqanman jina t'inkachenqa, wata runapis kachun chayrí mana wata runapis kachun.
Qankunapis patronkuna, kikillantataj wata runaykichejta allinta qhawaychej. Ama paykunata manchaykuchispa imatapis ruwaychejchu. Manachayqa yuyarikuychej paykunajtapis qankunajtapis Dueñoykichejqa janaj pachapi kasqanta, paytaj tukuyta uj ñawillawan qhawan.
Kunanqa kaytawan niykichej: Munasqa wawqe panakuna, Tukuyta Kamachej Jesuspa jatun atiyninwan kallpachakuyta mask'aychej.
Jinallataj maqanakunapaj Diospa qosqan p'achawan p'achallikuychej, Kuraj Supay tukuy imaymanamanta misk'achiyta munasojtiykichej, sinch'ita sayanaykichejpaj.
Noqanchej mana runawanchu maqanakushanchej, manachayqa atiyniyoj kamachej supaykunawan. Paykuna janajmantapacha laqhayaypi kawsaj runakunata kamachinku, munasqankuta ruwachispa.
Chayrayku maqanakunapaj Diospa qosqan tukuy p'achata churakuychej, mana allin kajta ruwanapaj sinch'i tanqasqa kashajtiykichej mana ithirispa thuruta sayanaykichejpaj. Chantá maqanakuspaña, sinch'ita sayashajllapuni kashankichej.
Ajinaqa sinch'ita sayaychej ari, ñañu wasaykichejta cheqa kajwan, chumpiwan jina chumpikuspa. Cheqan kajta ruwasqaykichejtataj pecherata jina churakuychej.
Chantá Dioswan allinyachej Jesusmanta sumaj willayta willanapaj wakichisqa kanata, juk'utata jina churakuychej.
Astawanqa tukuy sonqo Diospi atinikuychej, imaraykuchus Diospi atinikusqaykichejqa jark'akuna escudo jina Kuraj Supaypa tukuynin lawrashaj flechankunamanta jark'asonqachej.
Jinallataj qhespichisqa kasqaykichejta monterata jina umaykichejman churakuychej. Chantá Santo Espíritoj espadantapis oqhariychej, chayqa Diospa simi nisqan.
Mana sayk'uyta Dioswan parlarikuspallapuni kaychej, Diosmanta mañakusqaykichejtaj Santo Espíritoj yuyaychasqanman jina kachun. Chantá qhawaspallapuni kashaychej, jinataj Dioswan parlarikuspa, tukuynejpi Diosta qhatejkunarayku mañapuychej.
Noqapajpis mañapullawaychejtaj sumaj willaymanta parlashajtiy, Dios imatachus ninayta yuyaychanawanpaj. Ajinamanta mana manchachikuspa, Diospa wakichisqanmanta pakasqa yachayta sut'inchayta atisaj.
Diosmin Jesusmanta sumaj willayta willanaypaj kachawarqa. Chayrayku cadenawan watasqa kashani. Qankunarí Dioswan parlarikuspaqa, mañapuwaychej Jesuspa sumaj willayninmanta mana manchachikuspa maychus kasqanta parlanaypaj.
Munasqa wawqenchej Tiquicoqa Tukuyta Kamachej Jesuspa ruwananpi sumajta yanapawan. Paytaj noqamanta tukuy imata willasonqachej, yachanaykichejpaj imaynachus kashasqayta.
Chayrayku payta qankunaman kachamuni, imaynachus kashasqaykuta willasunaykichejpaj, qankunata sonqochasunaykichejpaj ima.
Tata Dios, chantá Tukuyta Kamachej Jesucristo ima qankunaman qochunku sonqo tiyaykuyta, munakuyta, atinikuyta ima.
Diospa qhasilla k'acha yanapaynin kachun, pikunachus Tukuyta Kamachej Jesucristota mana tukukoj munakuywan munakunku, chaykunawan. Ajina kachun.